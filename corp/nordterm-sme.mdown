Source: http://www.nordterm.net/info/NordtermsVedtekter2007.pdf

# NORDTERM

## Njuolggadusat

### 1 - Álggahus

Nordterm lea čuovvovaš guđa terminologiijaorgána ovttasbargoorgána:

 + Stofnun Árna Magnússonar í íslenskum fræðum, Islánda
 + Språkrådet, Norga
 + Sanastokeskus TSK ry / Terminologicentralen TSK rf, Suopma
 + Terminologicentrum TNC, Ruoŧŧa
 + DANTERMcenter, Danmárku
 + Sámi giellalávdegoddi, Norga

Dáin njuolggadusain namuhuvvon orgánat gohčoduvvojit ovttasbargoorgánan.

Vuosttaš Nordterm-čoahkkin dollojuvvui jagi 1976, go lei šaddan dárbu organiseret davviriikkalaš ovttasbarggu terminologiija suorggis. Dát njuolggadusat ovddastit dán ovttasbarggu joatkima ja formaliserema.

### 2 – Ulbmil ja bargoviidodat

Nordterma ulbmil lea doaibmat davviriikkalaš forumin ja oktavuođakanálan terminologiija suorggis. Nordterm galgá:

 + ovddidit ja nannet dán suorggi davviriikkalaš ovttasbarggu ja lonuhit dieđuid, vásihusaid ja bargobohtosiid oktasašprošeavttain, čoahkkimiin, seminárain ja eará dilálašvuođain.
 + nannet oktasaččat šihttojuvvon mearrádusaid vuođul davviriikkaid váikkuheami ja oasi terminologiija ovdáneami álbmogiidgaskasaš dásis.

Nordterm doibmii gullet terminologalaš dutkan, praktihkalaš terminologiijabargu, terminologiija oahpahus ja eará terminologiija doaimmat.
sá


### 3 – Nordterma organisašuvdna

#### 3.1 – Stivrenjoavku

Nordterma stivrenjoavku lea Nordterma alimus orgána. Juohke ovttasbargoorgána namuha stivrenjovkui ovtta ovddasteaddji, gean doaibmaáiggi namuheaddji orgána ieš mearrida. Dasa lassin namuha juohke ovttasbargoorgána iežas ovddasteaddjái várrelahttu. Stivrenjoavku dieđiha álo várrelahtuide iežas doaimma birra ja várrelahttu sáhttá oassálastit stivrenjoavkku čoahkkimiidda fásta ovddasteaddji mielde. Jienastemiid oktavuođas lea dattetge guđege ovttasbargoorgánas dušše okta jietna.

Sáhttá guovttebealat soahpama mielde addit dárkojeaddji stáhtusa eará davviriikkalaš orgánaid ovddasteddjiide geain lea beroštupmi ja gelbbolašvuohta terminologiija áššiin.

Stivrenjoavkku sátnejođiheaddjin doaibmá dan ovttasbargoorgána ovddasteaddji, guhte galgá lágidit čuovvovaš Nordterm-čoahkkima.

Stivrenjoavkku bargun leat

+	ovddastit Nordterma
+	koordineret Nordterma doaimmaid
+	ovdanbuktit doaibmačilgehusa Nordterm-čoahkkimii
+	gieđahallat beaivválaš áššiid
+	čilget ja álggahit ođđa doaimmaid ja vuođđudit dan várás bargo- dahje prošeaktajoavkkuid
+	doarjut bargo- ja prošeaktajoavkkuid oažžut buriid bargovejolašvuođaid
+ háhkat Nordterma doibmii resurssaid
+ ođasmahttit dahje heaittihit bargo- ja prošeaktajoavkkuid mat eai doaimma.

Dat ovttasbargoorgána mas lea sátnejođiheaddjidoaibma, galgá maiddái doaibmat Nordterma čállingoddin.

#### 3.2 – Bargojoavkkut

Terminologalaš bargu čađahuvvo Nordterma bargojoavkkuin.

Bargojoavkkuid ásaha stivrenjoavku, guhte maid mearrida bargojoavkkuid fáttáid doaibmaviidodaga. Bargojoavkkut leat bissovassabut go prošeaktajoavkkut, go dain leat máŋggalágan barggut. Bargojoavkkut sáhttet vuođđudit prošeaktajoavkkuid dihto bargguid várás.

Juohke ovttasbargoorgánas lea vuoigatvuohta namuhit eanemusat golbma ovddasteaddji (earenoamáš dáhpáhusain gitta vihtta ovddasteaddji) iešguđege bargojovkui. Bargojoavkkut sáhttet ieža dárbbu mielde gohččut ovttasbargoorgánaid ovddasteddjiid dahje olggobeale olbmuid lahttun bargojovkui. Bargojoavkkut válljejit ieža sátnejođiheaddji, dábálaččat guovtti jahkái ain hávalis.

#### 3.3 – Prošeaktajoavkkut

Bargojoavkkut, dahje stivrenjoavku sáhttet vuođđudit prošeaktajoavkkuid dihto bargguid várás. Bargojoavkkut mat vuođđudit prošeaktajoavkkuid galget dieđihit stivrenjovkui prošeaktajoavkku barggu birra. Prošeaktajoavkkut válljejit ieža sátnejođiheaddji.

### 4 – Nordterm-čoahkkin

Nordterm-čoahkkin lea rabas deaivvadeapmi buot davviriikkalaččaide geat beroštit terminologiijabargguin. Eará riikkain sáhttá váldit vuostá dárkkojeddjiid. Nordterm- čoahkkin lea ságastallandeaivadeapmi, viiddis duogášjoavku, man ulbmilin lea buktit Nordtermii ođđa jurdagiid ja gos sáhttá ovddidit stivrenjoavkku ja earenoamážit bargo- ja prošeaktajoavkkuid doaibmaplánaide rievdadusaid ja dievasmahttimiid.

Nordterm-čoahkkin dollojuvvo dábálassat juohke nuppi jagi. Stivrenjoavku ávžžuha muhtin ovttasbargoorgána lágidit boahtte Nordterm čoahkkima. Nordterm-čoahkkin dollojuvvo dábálaččat vurrolaga dan ortnega mielde mii dán rádjái lea čuvvojuvvon.

Nordterm-čoahkkimis	gieđahallojuvvojit	stivrenjoavkku,	bargo-	ja prošeaktajoavkkuid doaibmačilgehusat ja ovdanbuktojuvvojit joavkkuide ođđa jurddafáttát.

Nordterm-čoahkkima	oktavuođas	berre	maid	lágiduvvot	davviriikkalaš terminologiijaseminára, man ulbmilin lea boktit beroštumi ja juohkit dieđuid terminologiija suorggi birra ja čatnat oktavuođaid davviriikkaid ja eará riikkaid terminologiijaberošteddjiid gaskii.

### 5 – Konferánssat, seminárat ja gurssat

Nordterma stivrenjoavku ja bargojoavkkut galget lágidit rabas konferánssaid, semináraid ja gurssaid, main gieđahallojuvvojit terminologiija ja dasa guoski fágasuorggit. Dán lágideami oktavuođas sáhttá ovttas bargat dakkár orgánaiguin maiguin lea lunddolaš bargat ovttas.

### 6 – Ruhtadeapmi

Nordtermas ii leat sierra ruhtadoallu. Sierranas prošeavttaid ovddasvástideaddji ovttasbargoorgána hálddaša prošeaktaruđaid.

### 7 – Heaittiheapmi ja rievdadeapmi

Mearrádusa, mii guoská Nordterma heaittiheapmái, Nordterma njuolggadusaid rievdadeapmái ja Nordterma orgánaid hámi rievdadeapmái, dahká stivrenjoavku ja dat galgá duođaštuvvot ovttasbargoorgánaid bealis.

### 8 – Dáid njuolggadusaid leat dohkkehan:

 + Stofnun Árna Magnússonar í íslenskum fræðum, vuosttaš háve 1987-04-14, maŋemus háve 1994-11-08
 + Rådet for teknisk terminologi, vuosttaš háve 1987-02-19, maŋemus háve 1994-06-03, Språkrådet, vuosttaš háve 2004-10-25
 + Sanastokeskus TSK ry / Terminologicentralen TSK rf, vuosttaš háve 1987-01-13, maŋemus háve 1994-12-19
 + Terminologicentrum TNC, vuosttaš háve 1987-04-21, maŋemus háve 1993-12-17
 + DANTERMcenter, vuosttaš háve 1987-03-26, maŋemus háve –
 + Sámi Instituhtta, vuosttaš háve 1994-12-13, Sámi giellalávdegoddi, –
