Source: http://www.nordterm.net/info/NordtermsVedtekter2007.pdf

# NORDTERM

## Säännöt

### 1 – Johdanto

Nordterm on seuraavien kuuden terminologiayhteisön yhteistyöelin:

 + Stofnun Árna Magnússonar í íslenskum fræðum, Islanti
 + Språkrådet, Norja
 + Sanastokeskus TSK ry / Terminologicentralen TSK rf, Suomi
 + Terminologicentrum TNC, Ruotsi
 + Terminologigruppen, Tanska
 + Saamen kielilautakunta, Norja

Näissä säännöissä näistä yhteisöistä käytetään nimitystä yhteistyökumppanit.

Ensimmäiset Nordterm-päivät pidettiin vuonna 1976, koska oli syntynyt tarve organisoida pohjoismaista yhteistyötä terminologian alalla. Nämä säännöt jatkavat ja virallistavat tätä yhteistyötä.

### 2 – Tarkoitus ja työala

Nordtermin tarkoituksena on toimia pohjoismaisena foorumina ja yhteydenpidon kanavana terminologian alalla. Tätä varten Nordterm:

 + edistää ja vahvistaa alan pohjoismaista yhteistyötä vaihtamalla tietoa, kokemuksia ja työtuloksia, toteuttamalla yhteisiä hankkeita ja järjestämällä
kokouksia, seminaareja ja muita tilaisuuksia;
 + vahvistaa yhteisesti sovituin muodoin Pohjoismaiden vaikutusta ja osuutta terminologian kansainvälisessä kehityksessä.

Nordtermin toimialaan kuuluvat terminologinen tutkimus, käytännön sanastotyö, terminologian opetus sekä muu terminologiaan liittyvä toiminta.

### 3 – Nordtermin organisaatio

#### 3.1 – Johtoryhmä

Nordtermin korkein elin on johtoryhmä. Kukin yhteistyökumppani nimeää johtoryhmään yhden edustajan, jonka toimikauden pituuden nimeäjä päättää. Lisäksi jokainen yhteistyökumppani nimeää edustajalleen varajäsenen. Johtoryhmä tiedottaa jatkuvasti varajäsenille toiminnastaan, ja varajäsenet voivat osallistua johtoryhmän kokouksiin varsinaisten jäsenten mukana.

Kullakin yhteistyökumppanilla on äänestettäessä kuitenkin vain yksi ääni. Päteväksi arvioidulle, terminologiasta kiinnostuneelle pohjoismaiselle yhteisölle voidaan molemminpuoliselta pohjalta myöntää tarkkailijan asema.

Johtoryhmän puheenjohtajana toimii sen yhteistyökumppanin edustaja, joka järjestää seuraavat Nordterm-päivät.

Johtoryhmän tehtävät ovat:

 + edustaa Nordtermiä
 + koordinoida Nordtermin toimintaa
 + esittää toimintakertomus Nordterm-päiville
 + käsitellä juoksevat asiat
 + selvittää ja käynnistää uusia toimintamuotoja ja tätä varten perustaa työryhmiä tai projektiryhmiä
 + tukea työryhmiä ja projektiryhmiä työskentelymahdollisuuksien luomisessa
 + hankkia Nordtermin toiminnalle resursseja
 + uusia tai hajottaa tehottomasti toimivat työ-ja projektiryhmät.

Nordtermin sihteeristönä toimii sama yhteistyökumppani kuin puheenjohtajana.


#### 3.2 – Työryhmät

Terminologinen työ tehdään Nordtermin työryhmissä.

Työryhmät asettaa johtoryhmä, joka myös määrittää niiden toimialan. Työryhmät ovat luonteeltaan pysyvämpiä kuin projektiryhmät, ja niillä on useammanlaisia tehtäviä. Työryhmät voivat perustaa projektiryhmiä määrätehtäviä varten.

Kullakin yhteistyökumppanilla on oikeus nimittää enintään kolme edustajaa kuhunkin työryhmään (erikoistapauksissa enintään viisi edustajaa). Työryhmät voivat tarvittaessa itse kutsua jäsenikseen yhteistyökumppanien edustajia tai ulkopuolisia. Työryhmät valitsevat itse puheenjohtajansa, yleensä kahdeksi vuodeksi kerrallaan.


#### 3.3 – Projektiryhmät

Projektiryhmiä voivat perustaa määrätehtäviä varten työryhmät tai johtoryhmä. Työryhmän tulee projektiryhmää perustaessaan tiedottaa johtoryhmälle projektiryhmän tehtävästä. Projektiryhmät valitsevat itse puheenjohtajansa.

### 4 – Nordterm-päivät

Nordterm-päivät on avoin tilaisuus kaikille terminologiasta kiinnostuneille pohjoismaalaisille. Muista maista voidaan ottaa vastaan tarkkailijoita. Nordterm-päivät on keskusteluyhteys, laaja taustaryhmä, jonka tarkoituksena on tuoda Nordtermiin virikkeitä ja ideoita ja esittää johtoryhmän ja erityisesti työryhmien ja projektiryhmien toimintasuunnitelmiin muutoksia ja täydennyksiä.

Nordterm-päivät järjestetään yleensä joka toinen vuosi. Johtoryhmä pyytää jotakin yhteistyökumppania huolehtimaan järjestelyistä. Päivät järjestetään tavallisesti vuoroittain jo vakiintuneessa järjestyksessä.

Nordterm-päivillä käsitellään johtoryhmän, työryhmien ja projektiryhmien toimintakertomuksia ja esitetään ryhmille uusia ideoita.

Nordterm-päivien yhteydessä järjestetään pohjoismainen terminologiaseminaari, jonka tavoitteena on terminologisen kiinnostuksen ja tiedon levittäminen ja yhteyksien solmiminen Pohjoismaissa ja Pohjolan ulkopuolelle.


### 5 – Konferenssit, seminaarit ja kurssit

Nordtermin johtoryhmä ja työryhmät järjestävät avoimia konferensseja, seminaareja ja kursseja, jotka käsittelevät terminologiaa ja sen lähialoja. Järjestelyissä voidaan toimia yhteistyössä kaikkien sopivien yhteisöjen kanssa.

### 6 – Talous

Nordtermillä ei ole omaa rahataloutta. Projektikohtaisista varoista vastaa kutakin hanketta varten projektivastaavaksi valittu yhteistyökumppani.

### 7 – Yhteisön purkaminen ja uudelleenjärjestely

Päätöksen Nordtermin hajottamisesta tai sen elinten uudelleenjärjestelystä tekee johtoryhmä ja päätöksen vahvistavat yhteistyökumppanit.


### 8 – Nämä säännöt on hyväksytty seuraavasti:

 + Stofnun Árna Magnússonar í íslenskum fræðum, ensimmäisen kerran 1987-04-14, viimeksi 1994-11-08
 + Rådet for teknisk terminologi, ensimmäisen kerran 1987-02-19, viimeksi 1994-06-03, Språkrådet, ensimmäisen kerran 2004-10-25
 + Sanastokeskus TSK ry / Terminologicentralen TSK rf, ensimmäisen kerran 1987-01-13, viimeksi 1994-12-19
 + Terminologicentrum TNC, ensimmäisen kerran 1987-04-21, viimeksi 1993-12-17
 + Terminologigruppen, ensimmäisen kerran 1987-03-26, viimeksi –
 + Pohjoismainen saamelaisinstituutti, ensimmäisen kerran 1994-12-13, Saamen kielilautakunta –
