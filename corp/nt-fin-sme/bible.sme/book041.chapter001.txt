1	 Dás álgá Jesus Kristusa, Ipmila Bártni, evangelium.
2	 Profehta Jesaja girjái lea čállojuvvon: Geahča, mun vuolggahan áirasan du ovddabeale, son ráhkada dutnje geainnu.
3	 Jietna čuorvu meahcis: Válmmaštehket geainnu Hearrái, njulgejehket su bálgáid!
4	 Nu gásttašeaddji Johanas sárdnidišgođii meahcis ahte olbmot galge dahkat jorgalusa ja gásttašuvvot suttuid ándagassii addojupmin.  
5	 Oppa Judea ja buot Jerusalema ássit vulge su lusa. Sii dovddastedje suttuideaset, ja Johanas gásttašii sin Jordaneanus.  
6	 Johanasas ledje badjelis kamelguolgabiktasat ja sus lei náhkkeboagán alimiiddis birra, ja su borramuš lei rásselohkut ja meahccehonnet.  
7	 Son sárdnidii: «Mu maŋŋil boahtá son gii lea gievrrat go mun; mun in leat dohkálaš njahkalit nuollat su gámavuoddagiid ge.  
8	 Mun lean gásttašan din čáziin, muhto son gásttaša din Bassi Vuoiŋŋain.»
9	 Daid beivviid bođii Jesus Nasaretas Galileas, ja Johanas gásttašii su Jordaneanus.
10	 Dakkaviđe go Jesus čuožžilii čázis, de oinnii almmi leahkkaseamen ja Vuoiŋŋa boahtimin su badjelii duvvá hámis.
11	 Ja almmis gullui jietna: «Don leat mu Bárdni gean mun ráhkistan, don leat mu miela mielde.»
12	 Dallánaga Vuoigŋa ájii su meahccái.
13	 Doppe son lei njealljelot beaivvi, ja Sáhtán geahččalii su. Son elii spiriid gaskkas, ja eŋgelat bálvaledje su.
14	 Maŋŋil go Johanas lei biddjojuvvon giddagassii, Jesus bođii Galileai sárdnidit Ipmila evangeliuma.
15	 Son celkkii: «Áigi lea dievvan, Ipmila riika lea boahtán lahka. Jorgalehket ja oskot evangeliumii!»
16	 Go son lei vázzimin Galileajávregátti, de oinnii Simmona ja su vielja Ándarasa suohppumin nuohti jávrái, dasgo soai leigga guollebivdit.
17	 Jesus celkkii sudnuide: «Čuovvu mu, de mun dagan dudno olmmošbivdin!»
18	 Dan seammás soai guđiiga firpmiideaskka ja čuovuiga su.
19	 Go Jesus lei vázzán veahá gaskka, de oinnii Jáhkoba, Sebedeusa bártni, ja su vielja Johanasa. Soai leigga čohkkámin fatnasis ja čiktimin firpmiid.
20	 Dallánaga son rávkkai sudno, ja soai guđiiga áhčiska Sebedeusa fatnasii láigobargiiguin ja čuovuiga su.
21	 Sii bohte Kapernaumii, ja sábbáhin son manai synagogii ja oahpahišgođii.
22	 Olbmot hirpmástuvve su oahpaheamis, dasgo son oahpahii isitvuođain ii ge nugo čálaoahppavaččat.
23	 Sin synagogas lei dalle olmmái geas lei buhtismeahttun vuoigŋa. Son čuorvugođii:
24	 «Mii dus lea minguin dahkamuššan, nasaretlaš Jesus? Leat go boahtán duššadit min? Mun dieđán gii don leat, Ipmila Bassi!»
25	 Muhto Jesus šikkui vuoiŋŋa ja celkkii: «Jávohuva ja vuolgge sus olggos!»
26	 Ja buhtismeahttun vuoigŋa gaikkui olbmá ja vulggii gilju sus olggos.
27	 Buohkat suorganedje ja dadje oktiinjálmmiid: «Mii dát lea? Son buktá ođđa oahpu isitvuođain! Son han gohčču vel buhtismeahttun vuoiŋŋaid ge, ja dat jeagadit su.»
28	 Ja sáhka su birra viidánii fargga miehtá Galilea.
29	 Go sii vulge synagogas, de bohte Simmona guoktá Ándarasain geahčai oktan Jáhkobiin ja Johanasain.
30	 Doppe Simmona vuoni lei veallámin seaŋggas heajos buohccin, ja sii muitaledje dan dakkaviđe Jesusii.
31	 Son manai su lusa, dollii su gihtii ja čuoččáldahtii su. Dávda luittii su, ja son bálvališgođii sin.
32	 Go šattai eahket ja beaivváš lei luoitádan, de sii bukte su lusa buot buhcciid ja bosttahuvvon olbmuid,
33	 ja oppa gávpot lei čoagganan uvssa ovdii.
34	 Son buoridii olusiid geain ledje máŋggalágán dávddat, ja ájii olggos máŋga bahá vuoiŋŋa. Muhto son ii suovvan bahá vuoiŋŋaid dadjat maidege, dasgo dat dihte gii son lei.
35	 Árrat nuppi iđida, go ain lei seavdnjat, son lihkai ja manai olggos ávdin báikái ja rohkadalai doppe.
36	 Simmon ja su guoimmit doapmaledje maŋŋái,
37	 ja go gávdne su, de dadje: «Buohkat leat ohcamin du!»
38	 Muhto Jesus vástidii: «Vulgot eará giliide dáppe birrasiin, vai mun beasan sárdnidit doppe ge. Danne mun lean boahtán deike.»
39	 De jođašii miehtá Galilea, sárdnidii sin synagogain ja ájii olggos bahá vuoiŋŋaid.
40	 Muhtun spihtálaš bođii Jesusa lusa, luoitádii su ovdii ja dajai sutnje: «Jos don dáhtožat, de sáhtát buhtistit mu!»
41	 Jesus árkkášii su njuorrasit. Son geigii gieđas, guoskkahii su ja celkkii sutnje: «Mun dáhtun, šatta buhtisin!»
42	 Dakkaviđe jávkkai spihtálvuohta, ja olmmái buhtistuvvui.
43	 Muhto Jesus vuolggahii su dakkaviđe eret
44	 ja celkkii sutnje garrasit: «Várut dadjamis maidege geasage dán birra! Muhto mana čájehit iežat báhppii ja oaffaruša buhtástusat ovddas dan maid Movsses lea gohččon. Dat lea olbmuide duođaštussan.»
45	 Muhto olmmái manai eret ja muitališgođii buohkaide dan mii lei dáhpáhuvvan, nu ahte Jesus ii sáhttán šat boahtit albmosit mange gávpogii. Son orui gávpogiid olggobealde, ávdin báikkiin. Liikkáge olbmot bohte su lusa juohke guovllus.
