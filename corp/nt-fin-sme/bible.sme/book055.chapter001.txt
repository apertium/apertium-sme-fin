1	 Dearvvuođat Bávlosis, Kristus Jesusa apoastalis, gii Ipmila dáhtu mielde lea rávkojuvvon sárdnidit lohpiduvvon eallima mii lea Kristus Jesusis,  
2	 Timoteusii, mu ráhkis bárdnái. Árbmu, váibmoláđisvuohta ja ráfi lehkos duinna Ipmil Áhčis ja Hearrásteamet Jesus Kristusis!
3	 Mun giittán Ipmila gean mun bálvalan buhtes oamedovdduin nugo mu máddarat leat dahkan, go mun muittán du álo rohkosiinnán, ijatbeaivvi.  
4	 Mun muittán du gatnjaliid ja áibbašan oaidnit du, vai illu deavddášii mu.  
5	 Mun maiddái muittán du duođalaš oskku mii lei juo áhkustat Loisas ja eatnistat Eunikes, ja mun lean vissis ahte dat lea maiddái dus.
6	 Danne muittuhan dutnje ahte fas buolláhivččet dan árpmuattáldaga man Ipmil attii dutnje go mun bidjen gieđaidan du ala!  
7	 Dasgo Ipmil ii addán midjiide balešvuođa vuoiŋŋa, muhto fámu, ráhkisvuođa ja jierbmáivuođa vuoiŋŋa.  
8	 Ale dasto heahpanatta duođaštusas Hearrámet birra, ale ge mus gii lean fáŋga su dihtii, muhto gillá don ge váivvi evangeliuma dihtii dainna fámuin man Ipmil addá.  
9	 Son lea beastán min ja rávkan min bassi rávkojumiin, ii min daguid mielde, muhto iežas dáhtu ja dan árpmu mielde man son attii ovdal buot áiggiid, midjiide Kristus Jesusis,
10	 ja mii dál lea almmustuvvan go beastámet Kristus Jesus lea boahtán. Son lea duššadan jápmima ja almmustahttán eallima ja nohkameahttunvuođa evangeliumiin,
11	 man sárdnideaddjin, apoasttalin ja oahpaheaddjin mun lean biddjojuvvon.
12	 Dan dihtii mun ferten gillát buot dáid, muhto mun in heahpanatta, dasgo mun dieđán geasa mun oskGon Mun lean vissis das ahte sus lea fápmu várjalit dan mii lea oskkilduvvon munnje, dassážii go dat beaivi boahtá.
13	 Ane ovdagovvan daid dearvvaš sániid maid don leat gullan mus, ja biso nanusin dan oskkus ja ráhkisvuođas mii mis lea Kristus Jesusis.
14	 Várjal Bassi Vuoiŋŋain gii orru min siste, dan buori mii lea oskkilduvvon dutnje.
15	 Nu go don dieđát, buohkat Asia eanangottis leat jorgalan mus eret, maiddái Fygelos ja Hermogenes.
16	 Vare Hearrá livččii váibmoláđis Onesiforosa dállui, dasgo son lea dávjá árvvosmahttán mu, ii ge son heahpanaddan mu láhkkiin.
17	 Go son bođii Romai, de baicca ozai mu áŋgirit dassážii go gávnnai.
18	 Vare Hearrá attášii su gávdnat Hearrá váibmoláđisvuođa duon beaivvi! Don dovddat ieš buoremusat mo son veahkehii Efesosas.
