1	 Daid beivviid gásttašeaddji Johanas bođii ja sárdnidišgođii Judea meahcis:
2	 «Jorgalehket, dasgo almmiriika lea boahtán lahka!»
3	 Son lea dat gean birra profehta Jesaja sárdnu go cealká: Jietna čuorvu meahcis: Válmmaštehket geainnu Hearrái, njulgejehket su bálgáid!
4	 Johanas anii kamelguolgabiktasiid ja náhkkeboahkána alimiiddis birra, ja su borramuš lei rásselohkut ja meahccehonnet.  
5	 Su lusa bohte olbmot Jerusalemis ja oppa Judeas ja Jordana guovlluin.  
6	 Sii dovddastedje suttuideaset, ja son gásttašii sin Jordaneanus.
7	 Muhto go Johanas oinnii ahte ollu farisealaččat ja saddukealaččat bohte su lusa gásttašuvvot, de son celkkii sidjiide: «Gearpmaščivggat! Gii lea cuigen din báhtarit boahttevaš moarreduomus?  
8	 Šaddadehket jorgalusa dohkálaš šattuid!  
9	 Allet ge gátte ahte sáhttibehtet dadjat: Min áhčči han lea Abraham! Dasgo mun cealkkán didjiide: Ipmil sáhttá čuoččáldahttit Abrahamii mánáid vaikko dáin geđggiin ge.
10	 Ákšu lea juo muoraid máddagis; juohke muorra mii ii šaddat buriid šattuid, čullojuvvo ja bálkestuvvo dollii.
11	 Mun gásttašan din čáziin jorgaleapmái, muhto son gii boahtá mu maŋŋil, lea gievrrat go mun, in ge mun leat dohkálaš guoddit su gápmagiid ge. Son gásttaša din Bassi Vuoiŋŋain ja dolain.
12	 Sus lea goaivu gieđas ja áigu ráidnet gortniidis gordneráidnehagas ja čohkket nisuid láhtui. Muhto sáđuid son boaldá čáskatmeahttun dolas.»
13	 Dalle Jesus vulggii Galileas Jordangáddái Johanasa lusa vai Johanas gásttašivččii su.
14	 Muhto Johanas eastadii su ja celkkii: «Mun han galggašin oažžut dus gástta, ja don boađát mu lusa!»
15	 Jesus vástidii sutnje: «Mieđit dal dán! Dán láhkái moai fertejetne ollašuhttit buot vanhurskkisvuođa.» De Johanas mieđihii dan sutnje.
16	 Go Jesus lei gásttašuvvon, de son dakkaviđe čuožžilii čázis. Dalle albmi rahpasii, ja son oinnii Ipmila Vuoiŋŋa boahtimin vuolás iežas badjelii duvvá hámis.
17	 Ja almmis gullui jietna: «Dát lea mu Bárdni gean mun ráhkistan; son lea mu miela mielde.»
