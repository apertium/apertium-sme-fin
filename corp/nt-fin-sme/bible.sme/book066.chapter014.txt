1	 Oainnáhusastan mun oidnen Lábbá čuožžumin Sionváris, ja oktan suinna ledje čuođinjealljeloginjealljeduhát olbmo geain lei su namma ja su Áhči namma čállojuvvon gállui.  
2	 Almmis gullen jiena mii lei dego máraideaddji čáhci ja bajána čeargun, ja jietna man mun gullen, lei dego hárpačuojaheddjiid čuojaheapmi.  
3	 Truvnnu ovddas, ja dan njealje sivdnádusa ja vuorrasiid ovddas sii lávlo ođđa lávlaga, man ii giige sáhttán oahppat earet go dat čuođinjealljeloginjealljeduháha, geat leat ostojuvvon friddjan eatnamis.  
4	 Sii eai leat nuoskkidan iežaset nissoniiguin, dasgo sii leat dego guoskkakeahtes nieiddat. Sii čuvvot Lábbá gosa ihkinassii dat manaš. Sii leat ostojuvvon friddjan olbmuid gaskkas Ipmila ja Lábbá vuosttaš šaddun.  
5	 Sin njálmmis ii leat behtolašvuohta, sii leat láitemeahttumat.
6	 De mun oidnen fas eará eŋgela girdimin guhkkin badjin almmi vuolde. Sus lei agálaš evangelium sárdnidit eatnama ássiide, buot álbmogiidda ja čearddaide, gielaide ja sogaide.  
7	 Son čuorvvui alla jienain: «Ballet Ipmilis ja addet sutnje gudni! Dasgo dál lea su duomu áigi boahtán. Rohkadallet su guhte lea sivdnidan almmi ja eatnama, meara ja ádjagiid!»
8	 Dasto bođii nubbi eŋgel guhte čuorvvui: «Gahččan, gahččan lea stuora Babylon, duot fuorrá, mii fastivuođainis lea jugahan moari viinni buot álbmogiidda.»
9	 Sudno maŋŋil bođii goalmmát eŋgel gii celkkii alla jienain: «Jos giige gopmirda beađu ja dan čuolahusgova ja bidjá dan mearkka gállosis dahje giehtasis,
10	 de son ge gártá juhkat Ipmila moari viinnis, mii lea leikejuvvon láivutkeahttá su vaši gerrii; ja son givssiduvvo dolain ja riššain bassi eŋgeliid ja Lábbá muođuid ovddas.
11	 Suovva mii boahtá sin givssis, badjána álo ja agálašvuhtii; ii ihkku ii ge beaivet leat vuoiŋŋadus sis geat gopmirdit beađu ja dan čuolahusgova dahje sis geat váldet dan nama mearkan.»
12	 Dás dárbbašuvvo bassi olbmuid gierdavašvuohta, sin geat dollet gitta Ipmila báhkkomiin ja oskkus Jesusii.
13	 Mun gullen dál almmis jiena mii celkkii: «Čále: Ávdugasat dat jábmit geat dás duohko jápmet Hearrá oapmin. Vuoigŋa cealká: Ávdugasat sii leat. Sii besset vuoiŋŋastit rahčamušaineaset, dasgo sin dagut čuvvot sin.»
14	 Oainnáhusastan mun oidnen dán: Lei vilges balva, ja balvva alde čohkkái muhtun olbmobártni láhkásaš. Sus lei gollekruvdnu oaivvis ja bastilis sirpe gieđas.
15	 Ja nubbi eŋgel bođii olggos tempelis ja čuorvvui alla jienain sutnje gii lei čohkkámin balvva alde: «Bija sirppe čuohppat, dasgo dál lea láju áigi; eatnama šattut leat láddan.»
16	 Dat gii lei čohkkámin balvva alde, bijai sirppe mannat eatnama mielde, ja eatnama šattut čuhppojuvvojedje.
17	 Dál bođii nubbi eŋgel gis olggos almmi tempelis. Sus lei maid bastilis sirpe.
18	 De bođii áltáris ge eŋgel, ja sus lei fápmu ráđđet dola. Son čuorvvui alla jienain eŋgelii geas lei bastilis sirpe: «Bija bastilis sirppet čuohppat eatnama viidnegárddi šattuid, dasgo dan viidnemuorjjit leat láddan!»
19	 Eŋgel bijai sirppe mannat eatnama mielde, čuohpai eatnama viidnegárddi šattuid ja bálkestii daid Ipmila moari stuora viidneduolmmahahkii.
20	 Viidneduolmmahat dulbmojuvvui gávpoga olggobealde, ja das golggai varra, nu ahte duhátguhttačuođi stadia duohken dat olii heasttaid bákki rádjái.
