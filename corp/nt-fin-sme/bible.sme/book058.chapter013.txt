1	 Bisuhehket vieljalaš ráhkisvuođa.  
2	 Allet vajáldahte čájeheames guosseláđisvuođa, dasgo dainna lágiin muhtumat leat váldán guossin eŋgeliid dieđekeahttá dan.  
3	 Muitet fáŋggaid, dego livččiidet sin fáŋgaguoimmit; muitet sin geat illástuvvet, dego din iežadet rumaš illástuvašii.
4	 Atnoset buohkat náittosdili gudnis, ja lehkos náittosseaŋga duolvatkeahttá, dasgo Ipmil dubme furrošeddjiid ja náittosdili rihkkuid.  
5	 Lehkos din eallingeardi ruhtaváibmilvuođa haga, muhto duhtet dasa mii dis lea. Dasgo Ipmil lea ieš cealkán: «Mun in eisege guođe du, in goassege hilggo du.»  
6	 Dan dihtii mii sáhttit cealkit dorvvolaš mielain: Hearrá lea mu veahkeheaddji, in mun bala. Maid olmmoš sáhtášii dahkat munnje?
7	 Muitet oaivámuččaideattet guđet leat sárdnidan didjiide Ipmila sáni. Atnet muittus mo sii elle ja jápme, ja váldet sin oskku ovdagovvan.  
8	 Jesus Kristus lea seammá ikte, odne ja agálašvuhtii.
9	 Allet divtte buot lágán vieris oahpuid doalvut iežadet čádjádussii. Min váimmut galget nanosmuvvat árpmus, eai biepmuin, mas eai geatge leat ožžon ávkki.
10	 Mis lea alddámet áltár, ja dan oaffaris eai oaččo borrat sii guđet bálvalit lihttogoađis.
11	 Dii han diehtibehtet ahte go bajimušbáhppa doalvu elliid vara buot basimussii suttuid soabaheami dihtii, de dáid elliid gorudat boldojuvvojit šilju olggobealde.
12	 Danne maiddái Jesus gillái ja jámii gávpotpoartta olggobealde, vai basuhivččii iežas álbmoga varainis.
13	 Vulgot nappo su lusa šilju olggobeallái ja guddot alddiineamet su heahppašuhttima.
14	 Ii han mis leat dáppe bissovaš gávpot, muhto mii vuordit ja áibbašit dan gávpogii mii boahtá.
15	 Lehkot dan dihte su bokte álelassii oaffaruššamin Ipmilii giittusoaffara, daid baksamiid šattu, mat dovddastit su nama.
16	 Allet ge vajáldahte dahkamis buori ja addimis oamisteattet, dasgo dakkár oaffarat leat dohkálaččat Hearrái.
17	 Lehket oaivámuččaidasadet gulolaččat, doahttalehket sin. Sii gozihit din sieluid, dasgo oktii sii šaddet dahkat logu dis buohkain. Diktet sin dahkat bargguset iluin, ii šuohkki, dasgo dat livččii didjiide vahágin.
18	 Rohkadallet min ovddas. Mii leat vissásat das, ahte min oamedovdu lea buhtis – mii han dáhttut álo vádjolit riekta.
19	 Erenoamážit danne bivddán dis ovddasrohkosa vai dađe farggabut beasašin ruovttoluotta din lusa.
20	 Ráfi Ipmil, guhte agálaš lihtu oaffarvara bokte lea bajásčuoččáldahttán jápmimis dan stuora sávzageahčči, Hearrámet Jesusa,
21	 addos didjiide buriid attáldagaid, nu ahte sáhttibehtet ollašuhttit su dáhtu. Dahkos son ieš mis dan mii lea su miela mielde, son ja Jesus Kristus. Su lea gudni álo ja agálašvuhtii. Amen.
22	 Oskuguoimmit, bivddán din gierdat dáid rávasániid, lean han čállán áibbas oanehaččat.
23	 Sáhtán vel muitalit didjiide ahte din oskuviellja Timoteus lea luitojuvvon luovus. Jos son boahtá áiggil, de válddán su mielde go boađán din lusa.
24	 Dearvvuođat buot din oaivámuččaide, dearvvuođat buot bassi olbmuide. Dearvvuođaid sáddejit didjiide dat vieljat, guđet leat Italias eret.
25	 Árbmu lehkos dinguin buohkaiguin!
