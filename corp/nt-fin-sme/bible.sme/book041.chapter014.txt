1	 Beassážiidda ja suvrrokeahtes láibbiid basiide ledje guokte beaivvi. Bajitbáhpat ja čálaoahppavaččat smihtte mo juonalašvuođain válddášedje ja gottášedje su.  
2	 Sii dadje: «Allot dattege fal basiid áiggi, amaset olbmot stuimmáskit.»
3	 Go Jesus lei Betanias Simmon spihtálačča luhtte ja lei čohkkámin beavddis, de bođii sisa nisu geas lei buhtes ja divrras nardusvuoiddas alabástalihtis. Son cuvkii lihti ja leikii vuoidasa Jesusa oaivvi badjelii.  
4	 Muhtumat geat ledje das, suhtte ja dadje guhtet guoibmáseaset: «Manne nie skihtarda vuoidasa?  
5	 Livččii sáhttán vuovdit dan badjel golmmačuođi denarii ja addit ruđaid gefiide.» Ja sii skuldojedje nissona.  
6	 Muhto Jesus celkkii: «Diktet su ráfis! Manne dii vuorjabehtet su? Son lea dahkan munnje buori dagu.  
7	 Geafit gal leat álo din luhtte ja sidjiide sáhttibehtet dahkat buriid nu dávjá go dáhttubehtet, muhto mun in leat álo din luhtte.  
8	 Son dagai maid sáhtii. Ovddalgihtii son lea vuoiddadan mu rupmaša hávdádeami várás.  
9	 Duođaid, mun cealkkán didjiide: Gos ihkinassii oppa máilmmis evangelium sárdniduvvo, muitaluvvo maiddái dát dahku su muitun.»
10	 Muhto Judas Iskariot, okta dan guoktenuppelohkásis, manai bajitbáhpaid lusa beahttin dihtii Jesusa.
11	 Sii illosedje go gulle dan ja lohpidedje sutnje ruđaid, ja dan rájes son ohcagođii liibba beahttit Jesusa.
12	 Suvrrokeahtes láibbiid basiid vuosttaš beaivvi, go beassášláppis njuvvojuvvui, máhttájeaddjit jerre sus: «Gosa don hálidat min mannat ráhkadit dutnje beassášmállásiid?»
13	 De son vuolggahii guokte máhttájeaddji ja celkkii sudnuide: «Manni gávpogii! Doppe deaivabeahtti olbmá gii lea guoddimin čáhcelihti. Čuovvu su,
14	 ja go son manná sisa, de daddji dáluisidii: Oahpaheaddji jearrá: Gos lea latnja gos mun beasašin borrat beassášmállásiid máhttájeddjiidanguin?
15	 De son čájeha dudnuide stuora lanja badjegearddis gos visot lea gárvvis. Ráhkadeahkki midjiide mállásiid dohko.»
16	 Máhttájeaddjiguovttos vulggiiga ja bođiiga gávpogii. Soai gávnnaiga buot nu mo Jesus lei cealkán ja ráhkadeigga beassášmállásiid.
17	 Eahkedis Jesus bođii dohko dainna guoktenuppelohkásiin.
18	 Go sii ledje čohkkámin beavddis boradeamen, de son celkkii: «Duođaid, mun cealkkán didjiide: Muhtun dis beahttá mu, muhtun gii lea boradeamen muinna.»
19	 Dalle sii šlundo, ja okta nubbi jearragođii sus: «Almma mun gal in leat dat?»
20	 Muhto son vástidii: «Lea muhtun dán guoktenuppelohkásis, muhtun gii buonjosta lihtis muinna oktanaga.
21	 Olbmobárdni vuolgá eret, nugo lea čállojuvvon su birra, muhto vuoi dan olbmo guhte beahttá Olbmobártni! Dan olbmui livččii buoret jos son ii livčče goassege riegádan.»
22	 Go sii ledje boradeamen, de Jesus válddii láibbi, rohkadalai giittusrohkosa, doadjalii dan, attii sidjiide ja celkkii: «Váldet dán, dát lea mu rumaš.»
23	 Ja son válddii geara, giittii Ipmila, attii sidjiide, ja sii juhke buohkat das.
24	 Son celkkii: «Dát lea mu varra, lihtu varra, mii golggahuvvo eatnagiid ovddas.
25	 Duođaid, mun cealkkán didjiide: In juga šat viidnemuora šattus ovdal go dan beaivvi go jugan varas viinni Ipmila riikkas.»
26	 Go sii ledje lávlon máidnunlávlaga, de manne olggos Oljovárrái.
27	 Jesus celkkii sidjiide: «Dii buohkat vearránehpet mus, dasgo lea čállojuvvon: Mun časkkán geahčči, ja eallu bieđgana.
28	 Muhto maŋŋil go mun lean bajásčuoččáldahttojuvvon, de manan din ovdalis Galileai.»
29	 Biehtár dajai sutnje: «Vaikko buohkat vearránivčče dus, de mun goittot in goassege daga dan.»
30	 Jesus vástidii: «Duođaid, mun cealkkán dutnje: Otná ija, ovdal go vuoncávaris biškkáda guktii, don biehttalat mu golbmii.»
31	 Muhto Biehtár nannii velá garrasit: «Vaikko vel jámášin duinna, de in eisege biehttal du!» Aiddo nu buohkat dadje.
32	 Sii bohte báikái man namma lea Getsemane, ja son celkkii máhttájeddjiidasas: «Čohkánehket dása dan boddii go mun rohkadalan!»
33	 De son válddii fárrosis Biehtára, Jáhkoba ja Johanasa, ja son doarggistišgođii ja ballagođii sakka.
34	 Son celkkii sidjiide: «Mu siellu lea lossa morrašis jápmima rádjái. Báhcet dása ja gohcet!»
35	 Son manai veahá guhkkelii, luoitádii eatnamii ja rohkadalai ahte dat diibmu manašii su meattá, jos livččii vejolaš.
36	 Son celkkii: «Abba, Áhčážan! Buot lea dutnje vejolaš. Váldde mus eret dán geara! Allos dattege šatta nugo mun dáhtun, muhto nugo don dáhtut.»
37	 Son máhcai ja gávnnai sin oađđimin ja celkkii Biehtárii: «Simmon, oađát go? It go nagadan gohcit ovttage diimmu?
38	 Gohcet ja rohkadallet amadet šaddat geahččalussii! Vuoigŋa gal lea geargat, muhto oažži lea headju.»
39	 Son manai fas eret ja rohkadalai seammá sániiguin.
40	 Go son bođii ruovttoluotta, de gávnnai sin fas oađđimin, dasgo sin čalmmit ledje lossadat nahkáriin, eai ge sii diehtán maid vástidit.
41	 Son bođii sin lusa goalmmádassii ja celkkii: «Ain go lehpet oađđimin ja vuoiŋŋasteamen? Dál lea doarvi. Diibmu lea boahtán. Olbmobárdni addojuvvo dál suttolaččaid gieđaide.
42	 Čuožžilehket, vulgot! Gehččet, son guhte beahttá mu, lea lahka.»
43	 Dan seammás, go son lei ain sárdnumin, bođii Judas, okta dan guoktenuppelohkásis, ja su fárus joavku mas ledje miehkit ja soappit. Sii bohte bajitbáhpaid, čálaoahppavaččaid ja vuorrasiid luhtte.
44	 Beahtti lei šiehtadan singuin mearkka: «Dat gean mun cummistan, son dat lea. Váldet su ja dolvot su eret sihkkaris geahčuin.»
45	 Ja go son bođii, de manai dan seammás Jesusa lusa ja dajai: «Rabbi!» ja cummistii su.
46	 De sii dohppejedje Jesusa ja válde su gitta.
47	 Okta sis geat ledje das, rohttii miehkis ja čuolastii bajimušbáhpa bálvaleaddji ja čuohpai sus bealji eret.
48	 Jesus celkkii sidjiide: «Dii lehpet vuolgán mihkiiguin ja soppiiguin váldit mu gitta, dego livččen rievvár.
49	 Beaivválaččat ledjen dinguin ja oahpahin tempelšiljus, ehpet ge dii váldán mu gitta! Muhto dát dáhpáhuvai vai čállagat ollašuvašedje.»
50	 De buohkat guđđe su ja báhtaredje.
51	 Muhtun nuorra olmmái lei Jesusa fárus; sus lei dušše liidnegiesastat álás rupmašis birra. Sii dohppejedje su,
52	 muhto son luoitilii liidnegiesastaga ja báhtarii álásin.
53	 Sii dolvo Jesusa bajimušbáhpa lusa, ja buot bajitbáhpat, vuorrasat ja čálaoahppavaččat čoahkkanedje.
54	 Biehtár oavnnjildii Jesusa gitta bajimušbáhpa gárdimii. Das son čohkkái fávttaid gaskkas ja liekkadalai dollagáttis.
55	 Bajitbáhpat ja oppa Ráđđi oččodedje duođaštusa Jesusa vuostái vai beasašedje dubmet su jápmimii, muhto eai gávdnan maidege.
56	 Olusat bukte vearri duođaštusaid, muhto sin duođaštusat eai boahtán ovttaide.
57	 De muhtumat čuožžiledje ja bukte dán vearri duođaštusa su vuostái:
58	 «Mii leat gullan su cealkimin: Mun áiggun gaikkodit dán tempela mii lea huksejuvvon gieđaiguin, ja golmma beaivvis hukset nuppi mii ii leat huksejuvvon gieđaiguin.»
59	 Muhto eai dás ge boahtán sin duođaštusat ovttaide.
60	 Dalle bajimušbáhppa čuožžilii ja jearai Jesusis: «Ii go dus leat mihkkege dadjamušaid sin áššáskuhttimiidda?»
61	 Muhto son orui jávohaga ii ge vástidan maidege. Bajimušbáhppa jearai fas: «Leat go don Messias, buressivdniduvvon Ipmila Bárdni?»
62	 Jesus vástidii: «De lean, ja dii oažžubehtet oaidnit Olbmobártni čohkkámin Buotveagalačča olgeš gieđa bealde ja boahtimin almmi balvvaiguin.»
63	 Dalle bajimušbáhppa gaikkihii biktasis guovdat ja dajai: «Maid mii dál vihtaniiguin?
64	 Dii lehpet ieža gullan ipmilbilkádusa. Maid oaivvildehpet?» Buohkat dubmejedje su sivalažžan jápmit.
65	 Muhtumat čolgagohte su, ja sii gokče su muođuid, čorbme su ja dadje: «Einnos dal!» Maiddái fávttat huško su soppiiguin.
66	 Dan botta lei Biehtár vuollin šiljus. Muhtun bajimušbáhpa biigá bođii meattá,
67	 ja go son fuomášii Biehtára gii lei liekkadallamin, de geahčai sutnje ja dajai: «Don maiddái ledjet dáinna nasaretlaččain Jesusiin.»
68	 Muhto Biehtár biehttalii ja dajai: «Mun in ádde in ge ipmir maid don hálažat;» de son manai olggos poartalatnjii. Ja vuoncávaris biškkádii.
69	 Muhto biigá áiccai su das ja dadjagođii sidjiide geat ledje čuožžumin birra: «Diet lea okta sis.»
70	 Biehtár fas biehttalii. Veahá maŋŋelaš sii ge geat ledje čuožžumin das, dadje Biehtárii: «Duođaid, don leat okta sis. Don han leat galilealaš.»
71	 Muhto son garrudišgođii ja vuordnugođii: «In mun dovdda dien olbmá gean birra dii hállabehtet.»
72	 Dan seammás vuoncávaris biškkádii nuppádassii. De Biehtár muitái maid Jesus lei cealkán sutnje: «Ovdal go vuoncávaris biškkáda guktii, don biehttalat mu golbmii.» Ja son čirrosii.
