1	 Mun jearan dalle: Lea go Ipmil hilgon álbmogis? Ii eisege! Dasgo mun han lean ieš israellaš, Abrahama sogas ja Benjamina čearddas.  
2	 Ipmil ii leat hilgon álbmogis man oktii válljii alccesis. Ehpet go dieđe maid čála cealká Elia birra, mo son boahtá Ipmila ovdii ja sivahallá Israela:  
3	 Hearrá, sii leat goddán du profehtaid ja njeaidán du áltáriid. Mun lean okto vel báhcán, ja dál sii bivdet mu heakka ge.  
4	 Muhto maid Ipmil vástida sutnje? Mun lean guođihan alccesan čieža duhát olbmá geat eai leat sojaldahttán čippiideaset Baala ovddas.  
5	 Seammá láhkái lea min áiggi ge bázahas man Ipmil lea válljen árpmustis.  
6	 Muhto jos dat lea árpmus, de ii leat buriid daguid dihtii. Muđuid han árbmu ii livčče mihkkege árpmuid.
7	 Maid dat mearkkaša? Israel ii leat olahan dan maid lea viggan, muhto sii geat leat válljejuvvon, leat olahan dan. Earát leat buoššuduvvon,  
8	 nugo lea čállojuvvon: Ipmil lea addán sidjiide šliettasvuođa vuoiŋŋa, čalmmiid mat eai oainne ja beljiid mat eai gula, gitta dán beaivvi rádjái.
9	 Ja Dávvet cealká: Šaddos sin ávvubeavdi sidjiide giellan ja gillarin, vai sii jorralivčče ja oččošedje ráŋggáštusa.
10	 Sevnnjodehkoset sin čalmmit, amaset sii oaidnit. Sojat sin čielggi álelassii.
11	 De mun jearan: Go sii guossaledje, lei go sin jorralus agibeaivái? Ii eisege! Muhto danne go sii jorraledje, bestojupmi bođii báhkiniidda, ja nu dát bovttii sin gáđašvuođa.
12	 Jos sin jorraleapmi lea šaddan riggodahkan máilbmái, ja sin vádjitvuohta fas riggodahkan báhkiniidda, man ollu stuorit šattašii ge sin riggodat go sin lohku dievvá!
13	 Muhto didjiide báhkiniidda mun cealkkán: Báhkiniid apoasttalin mun anán bálvalussan alla árvvus,
14	 vai mun soaittášin boktit mu álbmotguimmiid gáđašvuođa ja dien láhkái beastit muhtumiid sis.
15	 Dasgo jos juvddálaččaid hilgojupmi buvttii soabahusa máilbmái, mii dalle dáhpáhuvvá go sii dohkkehuvvojit? Dalle jábmit ožžot eallima!
16	 Jos vuosttaš láibi mii oaffaruššo lea bassi, de olles dáigi lea bassi. Jos ruohtas lea bassi, de oavssit ge leat basit.
17	 Muhto muhtun oavssit leat dál doddjojuvvon eret, ja don gii ledjet villa oljooaksi, leat laktojuvvon albma ovssiid gaskii ja leat ožžon oasi oljomuora ruohttasa máihllis.
18	 Muhto ale goarggastala álgoovssiid bálddas! Jos dagat dan, de muitte ahte it don guotte ruohttasa, muhto ruohtas guoddá du!
19	 Don veaját dadjat: «Duot oavssit doddjojuvvojedje eret vai mun laktojuvvošin daid sadjái.»
20	 Dát lea duohta, muhto sii doddjojuvvojedje eret danne go eai oskon, ja don bisut go oskkut! Ale čeavlástala, muhto várut!
21	 Jos Ipmil ii seastán lunddolaš ovssiid, de ii seastte du ge.
22	 Geahča mo Ipmil lea sihke buorre ja garas, garas sidjiide geat leat jorralan, muhto buorre dutnje, jos don bisut su buorrevuođas. Muđuid don ge čuhppojuvvot eret.
23	 Muhto maiddái duot earát ge laktojuvvojit murrii, jos sii eai biso eahpeoskkusteaset. Ipmilis lea fápmu laktit sin fas dasa.
24	 Jos don čuhppojuvvojit eret villa oljomuoras masa don luonddu mielde gullet, ja luonddu vuostái laktojuvvojit buori oljomurrii, eai go dađe vissáseabbot lunddolaš oavssit fas laktojuvvoše iežaset oljomurrii?
25	 Oskuguoimmit, mun dáhtošin din dovdat dán čiegusvuođa, amadet atnit iežadet viissisin: Oassi Israelas lea buoššuduvvon, dassážii go báhkiniid lohku dievvá, ja dat čohkkejuvvojit.
26	 De olles Israel bestojuvvo, nugo lea čállojuvvon: Beasti boahtá Sionis, son jávkada buot ipmilmeahttunvuođa Jáhkobis,
27	 ja dát lea mu lihttu singuin go mun válddán eret sin suttuid.
28	 Evangeliuma dáfus sii leat Ipmila vašálaččat, din dihtii. Muhto válljejumi dáfus Ipmil ráhkista sin, máddariid dihtii.
29	 Dasgo Ipmil ii gáđa árpmuattáldagaidis ja rávkojumis.
30	 Dii leiddet oktii eahpegulolaččat Ipmilii, muhto dál duoid earáid eahpegulolašvuođa dihtii lea Ipmil árpmihan din.
31	 Seammá láhkái sii leat dál eahpegulolaččat, muhto danne go dii lehpet ožžon váibmoláđisvuođa, de sii ge ožžot váibmoláđisvuođa.
32	 Dasgo Ipmil bijai buohkaid eahpegulolašvuođa vuollái, vai beassá čájehit váibmoláđisvuođa buohkaide.
33	 Man čieŋal lea Ipmila riggodat, viisodat ja diehtu! Man suokkardallameahttumat leat su duomut, ja man árvitmeahttumat su geainnut!
34	 Gii dovdá Hearrá jurdagiid, gii sáhttá leat su ráđđeaddi?
35	 Gii lea addán sutnje maidege, man son ferte buhtadit?
36	 Sus ja su bokte ja sutnje lea buot mii lea. Sutnje lehkos gudni agálašvuhtii! Amen.
