1	 Dan dihtii mii fertet dađe buorebut váldit vuhtii dan, maid mii leat gullan, amamet rievdat meattá rávnnji mielde.  
2	 Jos velá dat ge sátni man eŋgelat sárdno, ollašuvai, nu ahte juohke vearredahku ja eahpegulolašvuohta oaččui ánssášuvvon bálkkás,  
3	 mo mii dasto sáhtášeimmet vealtat ráŋggáštusas, jos eat beroš nu stuora bestojumis, man Hearrá ieš vuosttažin sárdnidii? Sii guđet gulle su duođaštusa nannejedje dan bestojumi duohtan midjiide,  
4	 ja Ipmil ieš nannii sin duođaštusaid mearkkaiguin ja oavdudaguiguin ja máŋggalágán fámolaš daguiguin, ja juogadii Bassi Vuoiŋŋa attáldagaid dáhtus mielde.
5	 Ipmil ii leat bidjan eŋgeliid vuolibužžan dan boahttevaš máilmmi man birra mii sárdnut.  
6	 Muhto muhtun lea duođaštan ná: Mii lea olmmoš, go anát su muittus, dahje olbmobárdni, go anát sus fuola?
7	 Oanehassii don dahket su eŋgeliid vuolibužžan, don kruvnnidit su hearvásvuođain ja gudniin,
8	 bidjet buot su julggiid vuložin. Go son nappo bijai buot olbmo vuložin, de ii čuoldán maidege eret. Dál eat vel oainne ahte buot livččii biddjojuvvon su vuložin.  
9	 Mii oaidnit goittot Jesusa guhte oanehassii lei eŋgeliid vuolibuš, muhto gillámušas ja jápmimis dihtii lea dál kruvnniduvvon hearvásvuođain ja gudniin. Árbmugas Ipmila dáhttu lei ahte Jesus galggai muosáhit jápmima buohkaid ovddas.
10	 Go son guhte lea sivdnidan ja vuođđudan buot, dáhtui doalvut eatnat mánáid hearvásvuhtii, de fertii gillámušaiguin dahkat ollisin su guhte doalvu sin bestojupmái.
11	 Dasgo son guhte dahká bassin, ja sii guđet dahkkojuvvojit bassin, leat buohkat ovtta áhčis; danne son ii heahpanatta ge gohčodeames sin vielljanis go cealká:
12	 Mun gulahan du nama vieljaidasan ja máinnun du searvegottis.
13	 Son cealká maiddái: Mun dorvvastan sutnje. Ja dasto cealká: Dá mii leat, mun ja dat mánát, geaid Ipmil lea addán munnje.
14	 Go juo dát mánát leat oasálaččat oaččis ja varas, de seammá láhkái son ge lea oasálaš das. Nu son fámohuhtii jápmimiinnis su geas lea jápmima váldi, beargalaga,
15	 ja luittii luovus buohkaid guđet jápmima balus leat eallinagiset leamaš šlávvan.
16	 Ii son leat atnimin fuola eŋgeliin, muhto Abrahama nális.
17	 Danne son fertii juohke dáfus šaddat vieljaidis láhkásažžan, vai sáhtášii váibmoláđis ja oskkáldas bajimušbáhppan Ipmila ovddas soabahit álbmogis suttuid.
18	 Go son ieš lea gillán ja geahččaluvvon, de sáhttá veahkehit daid guđet geahččaluvvojit.
