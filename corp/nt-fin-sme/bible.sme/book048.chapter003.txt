1	 Jierpmehis galatialaččat! Gii lea fillen din? Russiinávlejuvvon Jesus Kristus han lea čielgasit govviduvvon din čalmmiid ovdii!  
2	 Vástidehket munnje dán jearaldaga: Oaččuidet go Vuoiŋŋa danne go dagaidet daid daguid maid láhka gáibida, vai danne go oskkuidet dasa maid gulaidet?  
3	 Mo dii sáhttibehtet leat nu jierpmeheamit? Dii álggaheiddet Vuoiŋŋas; áigubehtet go dál ollašuhttit oaččis?  
4	 Lehpet go vásihan buot dán duššás, jos dat duođaid lei duššás?  
5	 Addá go Ipmil didjiide Vuoiŋŋa ja dahká oavdudaguid din gaskkas, danne go dii dahkabehtet dan maid láhka gáibida, vai danne go oskubehtet dan evangeliumii maid lehpet gullan?
6	 Gehččet Abrahama: Son jáhkii Ipmila, ja danne Ipmil anii su vanhurskkisin.  
7	 Aiddo dán mun dáhtun din diehtit ahte sii geat oskot, leat Abrahama mánát.  
8	 Čála einnostii ahte Ipmil áiggui dahkat báhkiniid vanhurskkisin go sii oskot, ja dat almmuhii dán evangeliuma ovddalgihtii Abrahamii: Du siste buressivdniduvvojit buot álbmogat.  
9	 Danne buressivdniduvvojit buot oskkolaččat oktan Abrahamain guhte oskkui.
10	 Muhto sii geat luhttet láhkadaguide, leat garuhusa vuolde. Dasgo lea čállojuvvon: Garuhuvvon lehkos juohkehaš guhte ii jeagat buot dan mii lea čállojuvvon láhkagirjái, ii ge daga dan mielde.
11	 Lea čielggas ahte Ipmil ii daga vanhurskkisin ovttage dušše danne go dat čuovvu lága. Dasgo lea čállojuvvon: Vanhurskkis oažžu eallit go osku.
12	 Muhto láhka han ii duddjo maidege oskku várás, muhto cealká: Dat guhte doallá lága báhkkomiid, oažžu das eallima.
13	 Kristus osttii min friddjan lága garuhusas go ieš garuhuvvui min dihtii. Dasgo lea čállojuvvon: Garuhuvvon lehkos juohkehaš guhte heaŋggastuvvo murrii.
14	 Dát dáhpáhuvai vai álbmogat Jesus Kristusa bokte oččošedje Abrahamii lohpiduvvon buressivdnádusa, ja vai mii oččošeimmet lohpiduvvon Vuoiŋŋa go oskut.
15	 Oskuguoimmit, mun sártnun olbmuid vuogi mielde: Ii oktage sáhte fámuhuhttit dahje nuppástuhttit olbmo testamentta go dat lea lágalaš.
16	 Lohpádusat addojuvvojedje Abrahamii ja su nállái. Ii leat čállojuvvon «su náliide», mii mearkkašivččii eatnagiidda, muhto dás celkojuvvo ovttaidlogus; «su nállái», ja dat lea Kristus.
17	 Mun oaivvildan nappo dán: Láhka mii bođii njeallječuođigolbmalot jagi maŋŋil, ii sáhte duššadit testamentta man Ipmil juo lei nannen, nu ahte lohpádus fámuhuhttojuvvo.
18	 Jos árbi boađášii lágas, de ii han dat dalle boađáše lohpádusas. Muhto Ipmil goittotge attii árbbi Abrahamii danne go lei lohpidan dan.
19	 Manne de láhka addojuvvui? Dat addojuvvui čájehit mii rihkkun lea, dassá go boađášii dat nálli mii lei ožžon lohpádusa. Láhka addojuvvui eŋgeliid ja gaskaolbmá bokte.
20	 Muhto gaskaolmmái ii dárbbašuvvo go lea dušše okta bealli, ja Ipmil lea okta.
21	 Lea go láhka dalle Ipmila lohpádusaid vuostái? Ii eisege! Jos livččii addojuvvon dakkár láhka mii dahká eallin, de oččošeimmet vanhurskkisvuođa lágas.
22	 Muhto čála cealká ahte oppa máilbmi lea biddjon suttu fámu vuollái, vai dat mii lea lohpiduvvon addojuvvošii sidjiide geat oskot Jesus Kristusii.
23	 Ovdal go osku bođii, mii leimmet giddejuvvon lága vuollái dego fáŋggat dassážii go osku almmustuvvá.
24	 Dan láhkái lei láhka min bagadeaddji dassážii go Kristus bođii, vai osku dagašii min vanhurskkisin.
25	 Dál go osku lea boahtán, de mii eat leat šat bagadeaddji vuolde.
26	 Dasgo dii lehpet buohkat Ipmila mánát go oskubehtet Kristus Jesusii.
27	 Buohkat dii geat lehpet gásttašuvvon Kristusii, lehpet gárvodan Kristusiin.
28	 Dás ii leat juvddálaš dahje greikalaš, šlávva dahje isit, olmmái ii ge nisu, dasgo dii lehpet buohkat okta Kristus Jesusis.
29	 Jos dii gullabehtet Kristusii, de lehpet Abrahama nálli ja árbbolaččat lohpádusa mielde.
