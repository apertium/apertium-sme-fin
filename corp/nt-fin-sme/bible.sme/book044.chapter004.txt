1	 Go Biehtár ja Johanas ain leigga sárdnumin olbmuide, de bohte fáhkka báhpat ja tempelfávttaid kommandánta ja saddukealaččat.  
2	 Sii ledje suhttan das go apoasttalguovttos oahpaheigga olbmuid ja čujuhettiin Jesusii sárdnideigga bajásčuožžileami jábmiid luhtte.  
3	 Sii válde sudno gitta ja bidje giddagassii nuppi beaivái, dasgo lei juo eahket.  
4	 Muhto olusat sis geat ledje gullan sártni, oskugohte, ja oktiibuot sii ledje dál birrasiid vihtta duhát olbmá.
5	 Nuppi beaivvi juvddálaččaid ráđđehearrát čoahkkanedje Jerusalemis vuorrasiiguin ja čálaoahppavaččaiguin.  
6	 Bajimušbáhppa Hannas lei doppe ja Kaifas, Johanas, Aleksandros ja buohkat geat ledje bajimušbáhpa sogas.  
7	 Sii gohččo apoastalguoktá lusaset ja jearahedje sudno: «Makkár fámuin ja gean nammii leahppi dahkan dan?»  
8	 Dievva Bassi Vuoiŋŋas Biehtár vástidii: «Álbmoga ráđđehearrát ja vuorrasat!  
9	 Go moai odne dutkojuvvojetne dan buori dagu dihtii maid letne dahkan buohcci olbmái, ja mo son buoriduvvui,
10	 de dihtet dii buohkat ja oppa Israela álbmot ahte dát olmmái čuožžu dearvvašin din ovddas Jesus Kristusa, nasaretlačča, nammii. Su dii russiinávliidet, muhto Ipmil bajásčuoččáldahtii su jábmiid luhtte.
11	 Son lea dat geađgi man dii huksejeaddjit hilgguidet, muhto dat šattai váldočiehkageađgin.
12	 Ii oktage eará sáhte beastit go son, dasgo ii leat addojuvvon olbmuide eará namma almmi vuolde mii sáhtášii beastit min.»
13	 Sii ovddošedje go oidne Biehtára ja Johanasa roahkkatvuođa ja árvidedje ahte soai leigga oahppameahttun olbmát. Sii dihte maiddái ahte soai leigga leamaš Jesusa mielde.
14	 Ja go sii oidne buoriduvvon olbmá čuožžumin das sudno luhtte, de eai sáhttán vuosttildit.
15	 Sii gohččo sudno mannat olggos diggelanjas ja ráđđádallagohte:
16	 «Maid mii galgat dahkat dáinna olbmoguoktáin? Soai leaba dahkan čielga oavdudagu; dat lea almmus juohkehažžii gii orru Jerusalemis, eat ge mii sáhte biehttalit dan.
17	 Muhto amas dát sáhka viidánit dađe eanebut olbmuid gaskii, de mii fertet áitit sudno ahte eaba oaččo šat sárdnut ovttage olbmui dán nammii.»
18	 Sii gohččo sudno fas sisa ja gilde sudno sárdnideames šat ja oahpaheames Jesusa nammii.
19	 Muhto Biehtár ja Johanas vástideigga: «Dubmejehket ieža, lea go Ipmila ovddas riekta jeagadit din eanebut go Ipmila.
20	 Muhto ean moai sáhte orrut sártnokeahttá dan birra maid letne oaidnán ja gullan.»
21	 Dalle sii áite sudno vel eanebut, muhto dattege luite sudno luovus olbmuid dihtii; sii eai duostan ráŋggáštit sudno, dasgo buohkat máidno Ipmila dan dihtii mii lei dáhpáhuvvan.
22	 Olmmái gii lei buoriduvvon dán oavdumearkka bokte, lei badjel njealljelot jagi.
23	 Maŋŋil go soai leigga luitojuvvon, manaiga ustibiiddiska lusa ja muitaleigga maid bajitbáhpat ja vuorrasat ledje dadjan.
24	 Go sii gulle dan, de buohkat rohkadallagohte ovtta jitnii Ipmilii ja dadje: «Hearrá, don guhte sivdnidit almmi ja eatnama ja meara ja buot mat dain leat!
25	 Don addet Bassi Vuoiŋŋa min máddarii Dávvedii, bálvaleaddjásat, ja celket su njálmmiin: Manne báhkinat stuibmidit? Manne álbmogat hutket joavdelas juonaid?
26	 Eatnama gonagasat čuožžilit ja ráđđejeaddjit čoagganit Hearrá ja su Messiasa vuostái.
27	 Duođaid, sii leat lihtodan dán gávpogis du bassi bálvaleaddji Jesusa vuostái, gean don leat vuoiddadan, sihke Herodes ja Pontius Pilatus oktan báhkiniiguin ja Israela álbmogiin,
28	 ollašuhttin dihtii dan maid du giehta ja dáhttu lei juo mearridan.
29	 Ja dál, Hearrá, geahča mo sii uhkidit min ja suova bálvaleddjiidat sárdnidit sánát buot roahkkatvuođain.
30	 Geige gieđat ja dearvvašmahte buhcciid, ja divtte mearkkaid ja oavdudaguid dáhpáhuvvat bassi bálvaleaddját Jesusa nammii.»
31	 Go sii ledje rohkadallan, de doarggistišgođii báiki gosa sii ledje čoahkkanan, ja sii buohkat devdojuvvojedje Bassi Vuoiŋŋain, ja sii sárdnidedje Ipmila sáni roahkkatvuođain.
32	 Oppa oskkolaččaid joavkkus lei okta váibmu ja okta siellu, ii ge oktage atnán opmodagas leamen dušše iežas; sii atne buot oktasaččat.
33	 Apoastalat duođaštedje stuora fámuin ahte Hearrá Jesus lei bajásčuožžilan, ja stuora árbmu lei singuin buohkaiguin.
34	 Ii oktage sis gillán vádjitvuođa, dasgo sii geain ledje bealddut dahje viesut, vuvde daid ja bukte buot ruđaid
35	 ja bidje daid apoastaliid julggiid ovdii. Ruđat juhkkojuvvojedje juohkehažžii dađe mielde go guhtege dárbbašii.
36	 Lei muhtun Jovsset-nammasaš levihtta Kyprosis eret, gean apoastalat gohčodedje Barnabassan, dat mearkkaša jeđđehusa bárdni.
37	 Son ge vuvddii bealddu mii sus lei, buvttii ruđaid ja bijai apoastaliid julggiid ovdii.
