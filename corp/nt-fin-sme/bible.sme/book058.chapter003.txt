1	 Dan dihtii, bassi oskuguoimmit, guđet lehpet oasálaččat almmálaš rávkojumis, gehččet Jesusii gean mii dovddastit apoasttalin ja bajimušbáhppan.  
2	 Son lei oskkáldas Hearrái guhte ásahii su, nugo Movsses lei oskkáldas oppa Ipmila viesus,  
3	 muhto Jesus lea ánssášan ollu stuorit gudni go Movsses, nugo viesu huksejeaddji ge gudnejahttojuvvo eambbo go viessu.  
4	 Juohke viesu lea soamis huksen, muhto Ipmil lea huksen buot.  
5	 Ja Movsses lei gal oskkilduvvon bálvaleaddji oppa Ipmila viesus duođaštit dan, mii maŋŋil galggai sárdniduvvot.  
6	 Muhto Kristus lea nugo bárdni gean háldui lea oskkilduvvon Ipmila viessu. Dát viessu leat mii, jos mii loahpa rádjái bissut nannosit dan roahkkatvuođas ja rámis maid min doaivva addá midjiide.
7	 Dan dihtii, nugo Bassi Vuoigŋa cealká: Jos dii otná beaivvi gullabehtet su jiena,
8	 de allet buoššut váimmuideattet nugo dalle go čuožžileiddet mu vuostái, daid beivviid go geahččaleiddet mu meahcis.
9	 Doppe din vánhemat bidje mu geahččalussii ja hástaledje mu, vaikko ledje njealljelot jagi oaidnán mu daguid.
10	 Dan dihtii mun moaráhuvven dan sohkagoddái ja celken: Álelassii sii čádjádallet váimmusteaset, eai ge dovdda mu geainnuid.
11	 De mun vurdnon moaristan: Sii eai goassege beasa mu vuoiŋŋadussii.
12	 Váruhehket, oskuguoimmit, amas ovttasge dis leat bahás ja eahpeoskkolaš váibmu nu ahte son jorrala ealli Ipmilis eret.
13	 Muhto rávvejehket guhtet guimmiideattet juohke beaivvi nu guhká go sánit «otná beaivi» lea fámus, amas oktage dis jorralit suttu fillehussii ja buoššut.
14	 Mii han leat šaddan oasálažžan Kristusii, jos loahpa rádjái bissut nannosit dan luohttámušas mii mis lei juo álggu rájes.
15	 Čállagiin nappo celkojuvvo: Jos dii otná beaivvi gullabehtet su jiena, de allet buoššut váimmuideattet nugo dalle, go čuožžileiddet mu vuostái.
16	 Geat dat ledje guđet gulle, muhto almmatge stuimmáskedje? Eai go dat lean buohkat geaid Movsses doalvvui eret Egyptas?
17	 Geaidda lei Ipmil moaris njealljelot jagi? Ii go daidda geat suddudedje ja geaid rupmašat dasto báhce meahccái?
18	 Ja geaidda son vuortnui ahte eai sii beasa su vuoiŋŋadussii? Ii go dat guoskan daidda guđet ledje eahpegulolaččat?
19	 Mii nappo fuomášit ahte sin eahpeosku hehttii sin beassamis vuoiŋŋadussii.
