1	 Mun gullen tempelis alla jiena mii celkkii dan čieža eŋgelii: «Vulget ja gurrejehket Ipmila moari čieža geara eatnama ala!»  
2	 Vuosttaš eŋgel manai ja gurrii gearas eatnama ala. De ihte bávččas, várka, siedjabuhkkot daidda olbmuide geain lei beađu mearka ja geat gopmirdedje dan gova.
3	 Nubbi eŋgel gurrii gearas merrii. De mearra šattai dego jábmi varran, ja buot meara heakkalaččat jápme.
4	 Goalmmát eŋgel gurrii gearas jogaide ja ádjagiidda. De čáhci šattai varran,  
5	 ja mun gullen čáziid eŋgela cealkimin: «Vanhurskkis leat don guhte leat ja ledjet, don bassi, guhte leat cealkán daid duomuid.
6	 Sii leat golggahan bassi olbmuid ja profehtaid vara, ja danne don leat addán sidjiide vara juhkat. Dan sii leat ánssášan.»
7	 Ja mun gullen áltára cealkimin: «Duođaid, Hearrá Ipmil, Buotveagalaš, vuoiggalaččat ja vanhurskásat leat du duomut!»
8	 Njealját eŋgel gurrii gearas beaivvážii. De beaivváš oaččui fámu boaldit olbmuid dolainis,  
9	 ja olbmot bulle garra báhkas. Dattege sii bilkidedje Ipmila nama, su gean fámus dát givssit leat. Sii eai jorgalan nu ahte livčče addán Ipmilii gudni.
10	 Viđat eŋgel gurrii gearas beađu truvdnui. De beađu riika šattai seavdnjadassii, ja olbmot gáske njuokčamiiddiset bákčasa dihtii
11	 ja bilkidedje almmi Ipmila bákčasiiddiset ja buhkkuideaset dihtii, muhto eai jorgalan daguineaset.
12	 Guđat eŋgel gurrii gearas stuora Eufratetnui. Dan čázit goike, ja nu válmmaštuvai geaidnu nuortagonagasaide.
13	 Ja mun oidnen guovddi njálmmis, beađu njálmmis ja vearri profehta njálmmis boahtimin golbma buhtismeahttun vuoiŋŋa, mat ledje cubbuid láhkái.
14	 Dát leat beargalagaid vuoiŋŋat mat dahket oavdumearkkaid. Dat vulget buot máilmmi gonagasaid lusa čohkket sin soahtái Ipmila, Buotveagalačča, stuora beaivvi.
15	 «Geahča, mun boađán dego suola. Ávdugas son guhte gohcá ja várjala biktasiiddis, amas johtit álásin ja čájehit heahpadis.»
16	 Vuoiŋŋat čohkkejedje gonagasaid dan báikái mii hebreagillii gohčoduvvo Harmageddonin.
17	 Čihččet eŋgel gurrii gearas áibmui. Ja tempela truvnnus gullui alla jietna mii celkkii: «Dat lea dáhpáhuvvan!»
18	 De gaske álddagasat ja čergo dierbmát ja baján, ja šattai nu garra eatnandoarggástus ahte dakkár ii leat leamaš nu guhká go olbmot leat eallán eatnama alde.
19	 Stuora gávpot luoddanii golmma oassái, ja álbmogiid gávpogat gahčče. Ipmil ii lean vajáldahttán stuora Babylona, muhto attii dasa geara mas lei su moari ja vaši viidni.
20	 Juohke suolu jávkkai, eai ge várit oidnon šat.
21	 Ja almmis gahčče olbmuid ala stuora čuođibuddásaš čuorbmasat. Muhto sii bilkidedje Ipmila dan givssi dihtii man čuorbmasat dagahedje, dasgo giksi lei issoras.
