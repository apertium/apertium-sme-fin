1	 Iđitguovssu áiggi vahku vuosttaš beaivvi bohte nissonat su hávddi lusa njálggahájat vuoidasiiguin maid sii ledje ráhkadan.  
2	 Dalle sii oidne ahte geađgi lei fierahuvvon eret hávddi ovddas,  
3	 ja sii manne sisa, eai ge gávdnan Hearrá Jesusa rupmaša.  
4	 Eai sii diehtán maid galge jáhkkit, muhto fáhkka ledje sin luhtte guokte olbmá šerres biktasiiguin.  
5	 Nissonat ballagohte ja gopmirdedje, ámadadju eatnama vuostái. Muhto dat guovttis celkkiiga sidjiide: «Manne dii jábmiid gaskkas ohcabehtet su guhte lea eallimin?  
6	 Ii son leat dás, son lea bajásčuoččáldahttojuvvon. Muitet maid son sártnui didjiide go ain lei Galileas:  
7	 Olbmobárdni galgá addojuvvot suttolaš olbmuid gieđaide ja russiinávlejuvvot ja bajásčuožžilit goalmmát beaivvi.»  
8	 De sii muitájedje Jesusa sániid.  
9	 Ja sii máhcce hávddi luhtte ja muitaledje buot dán dan oktanuppelot apoastalii ja buot earáide.
10	 Dat nissonat ledje Márjá Magdalena, Johánná ja Márjá, Jáhkoba eadni oktan eará nissoniiguin geat muitaledje dán apoastaliidda.
11	 Sii atne dáid sániid joavdelas sáhkan, eai ge luohttán sidjiide.
12	 Muhto Biehtár manai olggos ja viegai hávddi lusa, ja go son njahkalii dan sisa, de ii oaidnán eará go liikaliinniid mat ledje čoahkis. Son manai ruoktot, ja imaštalai dan mii lei dáhpáhuvvan.
13	 Seammá beaivvi ledje guovttis sis mannamin Emmaus-nammasaš gillái, guhttalot stadia Jerusalemis eret,
14	 ja soai sártnodeigga buot dan birra mii lei dáhpáhuvvan.
15	 Go soai leigga ain sártnodeamen ja árvaladdamin dán birra, de Jesus bođii ieš ja váccii sudnuin.
16	 Muhto soai eaba dovdán su, dasgo sudno čalmmit ledje dego dahppojuvvon.
17	 Son jearai sudnos: «Man birra doai nu háleštallabeahtti?» Soai orusteigga ja geahčaiga morašlaččat bajás,
18	 ja nubbi, gean namma lei Kleopas, vástidii sutnje: «Leat go son don áidna vieris Jerusalemis gii it dieđe mii doppe lea dáhpáhuvvan dáid beivviid?»
19	 Son jearai: «Na mii lea dáhpáhuvvan?» Soai vástideigga: «Dát mii dáhpáhuvai nasaretlažžii Jesusii. Son lei profehta, daguin ja sániin fámolaš Ipmila ja oppa álbmoga ovddas.
20	 Muhto min bajitbáhpat ja oaivámuččat adde su dubmejuvvot jápmimii ja russiinávlejupmái.
21	 Mii goittotge doaivvuimet ahte son livččii Israela lonisteaddji! Muhto dál leat juo vássán golbma beaivvi dan rájes go dát dáhpáhuvai,
22	 ja dál soames nissonat geat gullet min searvái, leat suorggahan min. Sii manne hávddi lusa odne árrat iđedis,
23	 muhto eai gávdnan su rupmaša. Sii bohte ruovttoluotta ja dadje ahte sii ledje oainnáhusas oaidnán eŋgeliid geat celke ahte son eallá.
24	 Dalle soapmásat mis manne hávddi lusa ja gávdne dan nu mo nissonat ledje dadjan, muhto Jesusa gal eai oaidnán.»
25	 De son celkkii sudnuide: «Man jallat dii lehpet, ja nu hilljánat oskut buot daid maid profehtat leat cealkán!
26	 Ii go Messias ferten gillát buot dáid ja mannat hearvásvuohtasis?»
27	 Ja son čilgegođii sudnuide dan mii čuožžu su birra buot čállagiin, gitta Movssesa rájes ja buot profehtain.
28	 Sii lahkanišgohte dál dan gillái gosa ledje mannamin, ja son dahkaluttai dego livččii mannamin guhkkeliidda.
29	 Muhto soai sártnuheigga su sakka: «Oro munno luhtte! Dasgo lea juo eahketbeallái, ja beaivi lea vássimin.» Dalle son manai sudnuin sisa ja orui sudno luhtte.
30	 Ja go lei čohkkámin sudnuin beavddis, de válddii láibbi, logai giittusrohkosa, doadjalii dan ja attii sudnuide.
31	 De rahpasedje sudnos čalmmit, ja soai dovdáiga su, muhto dan seammás son šattai sudnuide oaidnemeahttumin.
32	 Soai dajaiga goappat guoibmáseaskka: «Eai go munno váimmut buollán go son sártnui munnuide vádjolettiin ja rabai čállagiid munnuide?»
33	 Ja soai vulggiiga dan seammás ja máhcaiga Jerusalemii. Doppe soai gávnnaiga čoahkkanan dan oktanuppelohkása ja earáid geat gulle sin jovkui,
34	 ja dat dadje: «Hearrá lea duođaid bajásčuoččáldahttojuvvon ja lea almmustahttán iežas Simmonii.»
35	 Ieža soai muitaleigga mii lei dáhpáhuvvan mátkkis, ja mo soai leigga dovdán su go son doadjalii láibbi.
36	 Dan botta go sii ledje hálešteamen dán birra, čuoččui Jesus ieš fáhkkestaga sin gaskkas ja celkkii: «Ráfi lehkos dinguin!»
37	 Sii suorganedje ja ballájedje, dasgo sii gádde ahte oidne oainnáhusa.
38	 Muhto son celkkii sidjiide: «Manne suorganehpet, ja manne badjána eahpádus din millii?
39	 Gehččet mu gieđaid ja mu julggiid; mun dat lean! Guoskkahehket ja gehččet mu! Dasgo vuoiŋŋas ii leat oažži eai ge dávttit, nugo oaidnibehtet ahte mus lea.»
40	 Ja son čájehii sidjiide gieđaidis ja julggiidis.
41	 Muhto go sii eai velá ge oskon ilu ja imašteami dihtii, de son jearai sis: «Lea go dis mihkkege maid borrat?»
42	 Sii adde sutnje basson guollebihtá,
43	 ja son válddii dan ja borai sin oainnedettiin.
44	 Son celkkii sidjiide: «Dán birra mun sárdnon didjiide go ain ledjen dinguin ja celken ahte buot fertii ollašuvvat mii lea čállojuvvon mu birra Movssesa láhkii, profehtaide ja sálmmaide.»
45	 De son rabai sin jierpmi nu ahte sii áddejedje čállagiid,
46	 ja son jotkkii: «Nu lea čállojuvvon: Kristus galgá gillát ja bajásčuožžilit jábmiid luhtte goalmmát beaivvi,
47	 ja su nammii galgá sárdniduvvot jorgalus ja suttuid ándagassii addojupmi buot álbmogiidda; dii galgabehtet álgit Jerusalemis.
48	 Dii lehpet dáid dáhpáhusaid čalmmálaš duođašteaddjit.
49	 Mun vuolggahan Áhččán lohpádusa din badjelii. Muhto orrot gávpogis dassážii go gárvvohuvvobehtet fámuin allagasas.»
50	 Son doalvvui sin olggos Betania guvlui, ja loktii gieđaidis ja buressivdnidii sin.
51	 Buressivdnidettiin son earránii sis ja váldojuvvui bajás albmái.
52	 Sii gudnejahtte su ja máhcce Jerusalemii stuora iluin.
53	 Maŋŋil sii ledje álelassii tempelis ja rámidedje Ipmila.
