1	 Viđat eŋgel bosádii básona. Dalle oidnen nástti mii lei gahččan almmis eatnamii. Dasa addojuvvui čiekŋalasa gáivvo čoavdda.  
2	 Ja go dat rabai čiekŋalasa gáivvo, de badjánii suovva dego stuora oapmanis, ja suovva sevnnjodahtii beaivváža ja áimmu.  
3	 Suovas bohte rásselohkut mat lávde miehtá eatnama, ja daidda addojuvvui seammá fápmu go eatnama skorpiovnnaide.  
4	 Daidda celkojuvvui ahte eai oaččo vahágahttit eatnama suinniid dahje eará ruonas šattuid dahje muoraid, muhto dušše daid olbmuid geain ii leat Ipmila seaila gállusteaset.  
5	 Dat eai oaččo goddit sin, muhto dušše biinnidit sin vihtta mánu. Ja biidnu lea dego olmmoš livččii čuggehallan skorpiovdnii.  
6	 Daid beivviid olbmot ohcet jápmima, muhto eai gávnna. Sii áibbašit jápmima, muhto jápmin báhtara sis.
7	 Rásselohkut ledje dego soahtái ráhkkanahttojuvvon heasttat. Dain lei oaivvis juoga dego golle rássekruvdnu, ja daid ámadadju lei dego olbmo ámadadju.  
8	 Daid vuovttat ledje dego nissonolbmo vuovttat, daid bánit dego ledjonbánit  
9	 ja daid raddesuodji dego ruovdegárvu. Daid soajáid jietna lei dego ollu ruohtti heasttaid ja soahtevovnnaid julla.
10	 Daid seibbiin lei seahčagas dego skorpiovnnain, ja dat galge vahágahttit olbmuid viđa mánu áiggi.
11	 Daid gonagassan lei čiekŋalasa eŋgel, hebreagillii Abaddon ja greikkagillii Apollyon.
12	 Vuosttaš vuoi-čuorvvas lea vássán, muhto bohtet velá guokte.
13	 Guđat eŋgel bosádii básonis. Dalle gullen jiena njealji čoarvvis golleáltáris, mii lea Ipmila muođuid ovddas.
14	 Jietna celkkii guđat eŋgelii geas lei báson: «Luoitte dan njeallje eŋgela mat leat čatnagasas stuora Eufrateanu gáttis.»
15	 Ja dat njeallje eŋgela luitojuvvojedje, dat geat ledje gárvásat dán boddui, beaivái, dán mánnui ja jahkái, vai besset goddit goalmmádasa olbmuin.
16	 Soahteveaga riidejeddjiid lohku lei guoktelotduhát geardde logiduhát; mun gullen daid logu.
17	 Ja dákkár heasttaid ja riidejeddjiid mun oidnen oainnáhusastan: Riidejeddjiin ledje ruovdegárvvut mat ledje dollaruoksadat, čohkkesalihat ja riššafiskadat; heasttaid oaivvit ledje dego ledjonoaivvit, ja daid njálmmis njivžžui dolla, borggistii suovva ja rišai rišša.
18	 Dáinna golmmain givssiin, dolain ja suovain ja riššain, mat bohte heasttaid njálmmis, goddojuvvui goalmmádas olbmuin.
19	 Dasgo heasttaid fápmu lei njálmmis, muhto maiddái daid seaibbis, dasgo daid seaibi lei dego gearpmaš mas lea oaivi, ja seibbiin dat vahágahtte olbmuid.
20	 Muhto eará olbmot geat eai jápmán dain givssiin, eai jorgalan eret das maid ledje ráhkadan gieđaideasetguin, eai ge heaitán bálvaleames bahá vuoiŋŋaid ja eahpeipmilgovaid mat ledje ráhkaduvvon gollis, silbbas, veaikkis, geađggis ja muoras, daid mat eai oainne eai ge gula eai ge vácce.
21	 Sii eai jorgalan eret sorbmemis ja noidodagas, eai fuorrávuođas eai ge suolavuođas.
