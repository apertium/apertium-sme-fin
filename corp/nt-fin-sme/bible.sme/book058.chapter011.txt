1	 Osku lea vissisvuohta das mii doivojuvvo, ja dorvu das mii ii oidno.  
2	 Dan oskku dihtii máddarat ožžo buori duođaštusa.  
3	 Oskku dihtii mii áddet ahte máilbmi lea sivdniduvvon Ipmila sáni bokte, nu ahte oinnolaš lea riegádan oaidnemeahttumis.
4	 Oskku dihtii Abel oaffarušai Ipmilii buoret oaffara go Kain ja oaččui Ipmilis dan duođaštusa ahte lei vanhurskkis su attáldagaid dihtii. Oskkodettiin son sárdnu vel dál ge vaikko lea jápmán.
5	 Oskku dihtii Henok váldojuvvui eret, amas oaidnit jápmima. Dasto son ii lean šat, dasgo Ipmil válddii su eret. Ovdal go váldojuvvui eret, de son lei ožžon duođaštusa ahte dohkke Ipmilii.  
6	 Oskku haga lea almmatge veadjemeahttun dohkket sutnje. Dat guhte loaiddasta Ipmila ovdii, ferte oskut ahte Ipmil lea ja ahte son bálkkaša sin guđet ohcet su.
7	 Oskku dihtii Noa oaččui almmuhusa Ipmilis das mii ii lean vel oaidnimis, ja ipmilbalolašvuođastis son ráhkadii árkka beastit buot su dálu olbmuid. Oskku dihtii son šattai máilmmi duopmun ja árbii ieš dan vanhurskkisvuođa mii boahtá oskkus.
8	 Oskku dihtii Abraham lei gulolaš go rávkojuvvui. Son vulggii dan eatnamii mii lei lohpiduvvon sutnje árbeeanan. Son vulggii mátkái dieđekeahttá gosa lei mannamin.  
9	 Oskku dihtii Abraham ásaiduvai vierisin lohpádusa eatnamii ja orui doppe gođiin Issáhiin ja Jáhkobiin, guđet leigga seammá lohpádusa árbbolaččat.
10	 Dasgo Abraham vurddii dan gávpoga mas lea nana vuođđu ja man Ipmil lea huksen ja sivdnidan.
11	 Oskku dihtii Sárá oaččui vel fámu šaddat áhpeheapmin, vaikko su sahkaneami áigi lei juo vássán, go son anii luohtehahttin su gii lei lohpidan.
12	 Dan dihtii bohte dan ovtta olbmás, velá boarásmuvvan olbmás, maŋisboahttit nu eatnagat go almmi násttit ja nu lohkameahttumat go mearragátti sáttočalmmit.
13	 Oskkus dát buohkat jápme oaččokeahttá dan mii lei lohpiduvvon sidjiide. Sii ledje dušše guhkkin oaidnán dan ja dearvvahan dan iluin ja dovddastan ahte ledje guossit ja vierrásat eatnama alde.
14	 Dat guđet sárdnot ná, čájehit iežaset áibbašeami vánheneatnamii.
15	 Muhto jos sin jurdagiin livččii leamaš dat eanan gos ledje vuolgán, de gal livčče sáhttán máhccat dohko.
16	 Muhto sii váinnuhedje buorebu, almmálaš vánheneatnama. Dan dihtii ii Ipmil ge heahpanatta sis, muhto suovvá sin gohčodit iežas Ipmilin, dasgo son lea gárvvistan gávpoga sin várás.
17	 Oskku dihtii Abraham buvttii Issáha oaffarin go geahččaluvvui. Son lei gárvvis oaffaruššat áidna bártnis, vaikko lei ožžon lohpádusaid,
18	 ja sutnje lei celkojuvvon: «Issáha nálli gohčoduvvo du mánnán.»
19	 Dasgo son jurddašii ahte Ipmilis lea fápmu bajásčuoččáldahttit vel jábmi ge, ja nu son oaččui bártnis ruovttoluotta, bajásčuožžileami veardádusgovvan.
20	 Oskku dihtii Issát buressivdnidii Jáhkoba ja Esaua, boahtteáiggi várás.
21	 Oskku dihtii Jáhkot buressivdnidii guktuid Jovsseha bártniid go lei jápmimin, ja rohkadalai njahkut soabbegeaži vuostái.
22	 Oskku dihtii Jovsset sártnui, go lei lahka jámi, ahte Israela álbmot vuolgá oktii eret Egyptas ja mearridii mii su dávttiiguin galggai dahkkojuvvot.
23	 Oskku dihtii Movssesa vanhenguovttos aniiga bártniska čihkosis golbma mánu. Soai oinniiga ahte mánná lei čáppis, eaba ge ballan gonagasa gohččumis.
24	 Oskku dihtii Movsses biehttalii rávis olmmožin gohčoduvvomis farao nieidda bárdnin.
25	 Son anii buorebun gillát oktan Ipmila álbmogiin go ohcat suttu návddašeami oanehis boddii.
26	 Son anii Kristusa hiddjádusa stuorit riggodahkan go Egypta dávviriid, dasgo son vurddii lohpiduvvon bálkkašumi.
27	 Oskku dihtii son vulggii Egyptas ii ge ballan gonagasa moaris. Son bisui nanusin dego livččii oaidnán su guhte lea oaidnemeahttun.
28	 Oskku dihtii son ásahii beassážiid ja riškkuhii vara amas sorbmejeaddji eŋgel guoskkahit israellaččaid vuosttašriegádeddjiid.
29	 Oskku dihtii israellaččat manne Ruksesmeara čađa dego goike eatnama mielde, muhto go egyptalaččat geahččaledje dan, de heavvanedje.
30	 Oskku dihtii Jeriko muvrrat gahčče go álbmot lei vázzán daid birra čieža beaivvi.
31	 Oskku dihtii fuorrá Rahab vealttai jápmimis oktan eahpegulolaččaiguin, dasgo son lei váldán dihtošteddjiid vuostái ráfiin.
32	 Maid ba dása vel lasihivččen? Mus nogašii áigi, jos muitalivččen Gideona, Baraka, Samsona ja Jefta, Dávveda, Sámmola ja profehtaid birra.
33	 Oskku dihtii sii vuite riikkaid, doalahedje rievtti ja besse oaidnit lohpádusaid ollašuvvamin. Sii notke ledjoniid njálmmi,
34	 jáddadedje njivžu dola ja garve miehki ávjju. Sii ledje heajut, muhto givro, šadde fámolažžan soađis, ja báhtarahtte vašálaččaid veagaid.
35	 Muhtun nissonat ožžo jábmiideaset eallin ruovttoluotta go sii bajásčuožžiledje. Earát biinniduvvojedje ja biehttaledje gáddjojuvvomis, danne go hálidedje buoret bajásčuožžileami.
36	 Earát fas muosáhedje bilkku ja roaiskkáid, velá láhkkiid ja giddagasa ge.
37	 Sin geađgádedje jámas, sahájedje guovtte oassái ja sorbmejedje mihkiin. Sii fertejedje johtalit sávzza- ja gáiccanáhkit gárvun, sii gillájedje vádjitvuođa, áŧestuvvojedje ja illástuvvojedje.
38	 Sii ledje menddo buorit dán máilbmái, ja nuba sii fertejedje vádjolit mehciin ja váriin ja ássat bákteráiggiin ja eananrokkiin.
39	 Ja vaikko dát buohkat leat ožžon buori duođaštusa go osko, de almmatge eai ožžon dan mii lei lohpiduvvon.
40	 Dasgo Ipmil lei vurken ain buorebu min várás, amaset sii šaddat ollisin min haga.
