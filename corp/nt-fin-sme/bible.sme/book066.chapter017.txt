1	 Okta dan čieža eŋgelis geain ledje čieža geara, bođii mu lusa ja celkkii: «Boađe, mun čájehan dutnje makkár duomu oažžu stuora fuorrá, gii čohkká stuora čáziid lahka.  
2	 Máilmmi gonagasat leat furrošan suinna, ja eatnama ássit leat oaivvahuvvan su fuorrávuođa viinnis.»  
3	 Vuoigŋa devddii mu, ja eŋgel doalvvui mu meahccái. Doppe mun oidnen nissona čohkkámin skárllatrukses beađu sealggis. Bilkideaddji namat ledje čállon miehtá beađu, ja das ledje čieža oaivvi ja logi čoarvvi.  
4	 Nissonis ledje badjelis purpur- ja skárllatrukses biktasat, ja son lei čiŋahuvvon golliin ja divrras geđggiiguin ja bearraliiguin. Gieđastis son doalai gollegeara man dievva lei su furrodaga fastivuohta ja buhtismeahttunvuohta.  
5	 Su gállui lei čállojuvvon namma mas lei čiegus oaivil: «Stuora Babylon, buot fuoráid ja eatnama fastivuođaid eadni.»  
6	 Ja mun oidnen ahte nisu lei gárihuvvan bassi olbmuid ja Jesusa duođašteddjiid varas. Mun imaštallen go oidnen su.  
7	 Muhto eŋgel celkkii munnje: «Manne don imaštalat? Mun muitalan dutnje nissona ja beađu čiegusvuođa, dan mii lea guoddimin su, ja mas leat čieža oaivvi ja logi čoarvvi.  
8	 Beahtu man oidnet, lea leamaš, muhto dál ii leat šat. Dat badjána čiekŋalasas, ja manná hevvui. Ja sii geat orrot eatnama alde, ja geaid namat eai leat leamaš čállojuvvon eallima girjái máilmmi vuođđudeami rájes, sii hirpmástuvvet go oidnet beađu mii lea leamaš ii ge leat šat, vaikko dat boahtá fas.
9	 Dás dárbbašuvvo jierbmi ja viisodat. Čieža oaivvi mearkkašit čieža vári maid alde nisu lea čohkkámin. Dat mearkkašit maiddái čieža gonagasa:
10	 Viđas sis leat juo gahččan, okta ráđđe ain dál ja okta ii leat velá boahtán, ja go son boahtá, de son ráđđe dušše oanehis áiggi.
11	 Beahtu ieš, mii lea leamaš ii ge leat šat, lea gávccát gonagas, muhto dan seammás dat lea okta dan čiehččasis ja manná hevvui.
12	 Logi čoarvvi maid don oidnet, leat logi gonagasa geat eai leat velá beassan ráđđet, muhto oktan beađuin sii ožžot gonagasválddi ovtta diibmui.
13	 Oktii ráđiid sii addet fámuset ja válddiset behtui.
14	 Sii soahttájit Lábbá vuostái, muhto Láppis vuoitá sin, dasgo dat lea hearráid hearrá ja gonagasaid gonagas, ja suinna vuitet sii geat leat rávkojuvvon, válljejuvvon ja oskkáldasat.»
15	 Eŋgel sártnui fas munnje: «Čázit maid don oidnet, gos fuorrá čohkká, leat álbmogat ja olmmošjoavkkut ja sogat ja gielat.
16	 Ja logi čoarvvi maid don oidnet, ja beahtu, vašuhišgohtet fuorá, dahket su báljisin ja álásin, borret su oačči ja boldet su gutnan dolas.
17	 Dasgo Ipmil bidjá sin váibmui ollašuhttit áigumušas, nu ahte sii oktii ráđiid addet válddiset behtui, dassážii go Ipmila sátni ollašuvvá.
18	 Ja nisu gean don oidnet, lea dat stuora gávpot mii ráđđe eatnama gonagasaid.»
