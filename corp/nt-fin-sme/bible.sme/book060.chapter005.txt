1	 Mun rávven din vuorrasiid, mun gii ieš lean vuoras ja Kristusa gillámušaid duođašteaddji ja geas maiddái lea oassi dan hearvásvuođas mii almmustuvvá:  
2	 Gehččet Ipmila ealu mii lea oskkilduvvon didjiide! Áimmahuššet dan, allet bákkuin, muhto eaktodáhtolaččat, nugo Ipmil dáhttu. Allet daga dan bahá vuoittu dihtii, muhto buorredáhtolašvuođain.  
3	 Allet ráđđe hearrávuođain dan searvegotti mii lea oskkilduvvon didjiide, muhto lehket ealu ovdamearkan.  
4	 Ja go váldobáimman almmustuvvá, de oažžubehtet hearvásvuođa vuoitokruvnnu mii ii goassege golnna.
5	 Seammá láhkái galgabehtet dii nuorat leat vuorrasiiddádet vuolibuččat. Cogget vuollegašvuođa gárvvuid, bálvalettiin guhtet guimmiideattet. Dasgo Ipmil lea čeavlás olbmuid vuostái, muhto vuollegaččaide son addá árpmu.  
6	 Vuolidehket dasto iežadet Ipmila fámolaš gieđa vuollái, vai son bajidivččii din go áigi dievvá.  
7	 Bálkestehket buot morrašiiddádet su ala, dasgo son atná dis fuola.
8	 Lehket čilgosat ja gohcet! Din vuostálasti, beargalat, johtá dego gillju ledjon ozadettiin muhtuma gean njielastit.  
9	 Vuostálastet su nana oskkus! Dii han diehtibehtet ahte din oskuguoimmit dáppe dán máilmmis deaivvahallet seammá gillámušaide.
10	 Oanehis áiggi dii fertebehtet gillát, muhto buot árpmu Ipmil, guhte Kristus Jesusis lea rávkan din agálaš hearvásvuohtasis, gárvvistehkos, nannejehkos, gievrudehkos ja nanosmahttos din.
11	 Su lehkos fápmu agálašvuhtii. Amen.
12	 Silvanusa vehkiin, gean mun anán luohtehahtti oskuvielljan, mun lean čállán dán oanehis girjji mas lean árvvosmahttán din ja duođaštan ahte dát lea Ipmila duohta árbmu. Bissot nannosit das!
13	 Babylona searvegoddi, mii lea válljejuvvon nugo dii, cealká didjiide dearvvuođaid. Nu dahká bárdnán Markus ge.
14	 Dearvvahallet guhtet guimmiideattet ráhkisvuođa cummáin! Ráfi lehkos dinguin buohkaiguin geat gullabehtet Kristusii!
