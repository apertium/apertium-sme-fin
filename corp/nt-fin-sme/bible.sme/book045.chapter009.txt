1	 Mun sártnun duođa, mun in gielis, dasgo mun gulan Kristusii, ja mu oamedovdu duođašta Bassi Vuoiŋŋas dan  
2	 ahte mus lea stuora moraš ja heaittekeahtes bávččas váimmustan.  
3	 Mun sávan ahte ieš livččen garuhuvvon ja earuhuvvon Kristusis, jos dat dušše livččii ávkin vieljaidasan ja álbmotguimmiidasan.  
4	 Sii han leat israellaččat, ja sidjiide gullá mánáid vuoigatvuohta, Ipmila hearvásvuohta, lihtut, láhka, tempelbálvalus ja lohpádusat;  
5	 sidjiide gullet máddarat, geain Kristus lea boahtán olmmožin, son guhte lea Ipmil buot badjel, máidnojuvvon agálašvuhtii. Amen.
6	 Mun in cealkke ahte Ipmila sátni livččii meaddán. Dasgo eai buot israellaččat duođaid gula Israelii,  
7	 ii ge buot Abrahama nálli leat Abrahama mánát. Ná han lea čállojuvvon: Dušše Issáha nálli gohčoduvvo du sohkan.  
8	 Dát mearkkaša ahte eai su lunddolaš mánát leat Ipmila mánát. Muhto dat mánát guđet riegádit Ipmila lohpádusa mielde, adnojuvvojit su nállin.  
9	 Dasgo dát lei lohpádus: Boahtte jagi seammá áiggi mun boađán du lusa, ja dalle Sárás lea bárdni.
10	 Ii ge duššefal dat, muhto nu lei maiddái go Rebekka oaččui guokte bártni ovttain olbmáin, min máddariin Issáhiin.
11	 Ovdal juo go soai leigga riegádan, go eaba lean dahkan maidege buriid dahje baháid, 
12	 de Ipmil celkkii Rebekkai: Boarraset šaddá bálvalit nuorabu. Nu galggai Ipmila áigumuš ja válljejupmi bissut nanusin, ii olbmuid daguid dihtii, muhto su dihtii guhte rávká,
13	 nugo lea čállojuvvon: Mun ráhkistin Jáhkoba, muhto Esaua mun vašuhin.
14	 Maid mii dása cealkit? Lea go Ipmil vuoigatmeahttun go dahká dan? Ii eisege!
15	 Son han cealká Movssesii: Mun árpmihan su gean árpmihan, ja lean árbmugas sutnje geasa lean árbmugas.
16	 Ii leat nappo deaŧalaš dat, maid olmmoš dáhttu dahje viggá, muhto dat ahte Ipmil árpmiha.
17	 Dasgo čála cealká faraoi: Mun lean čuoččáldahttán du vai čájehivččen fápmon ja vai mu namma sárdniduvvošii miehtá máilmmi.
18	 Son nappo árpmiha su gean dáhttu, ja buoššuda su gean dáhttu.
19	 Don dáiddát dadjat munnje: «Manne son dalle láitá min jos ii oktage sáhte vuostálastit su dáhtu?»
20	 Muhto gii leat don, olmmošriehpu, gii duosttat cuiggodit Ipmila? Sáhttá go dat mii lea ráhkaduvvon, dadjat ráhkadeaddjái: «Manne don dahket mu dákkárin?»
21	 Ii go láirálihttedahkki sáhte hábmet láirrá nugo ieš dáhttu, nu ahte son seammá láirrás ráhkada guokte lihti, nuppi čikŋalihttin ja nuppi fas atnulihttin?
22	 Ja nu lea maiddái Ipmil dahkan go dáhtui čájehit moaris ja almmuhit fámus. Stuora guhkesmielalašvuođain son sesttii vel daid lihtiid ge maid lei ráhkadan cuvken dihtii moaristis.
23	 Son dáhtui almmustahttit rikkis hearvásvuođas daid lihtiide maid son váibmoláđisvuođastis lea gárvvistan hearvásvuhtii.
24	 Maiddái min ge son lea rávkan dákkár lihttin, ii dušše juvddálaččaid gaskkas, muhto báhkiniid gaskkas ge,
25	 nugo son cealká Hosea girjjis: Dán álbmoga mii ii leat mu, gohčodan iežan álbmogin, ja dan moarsi gean in ráhkis, gohčodan iežan ráhkisin.
26	 Ja seammá báikkis gos sidjiide celkojuvvui: Dii ehpet leat mu álbmot, – das sii gohčoduvvojit ealli Ipmila mánnán.
27	 Ja Jesaja čuorvu Israela birra: Vaikko Israela mánát livčče valljugasat dego meara sáddot, de dušše bázahas sis bestojuvvo.
28	 Dasgo hoahpus Hearrá ollašuhttá sánis eatnama alde.
29	 Nugo Jesaja ovdal lea cealkán: Jos Hearrá Sebaot ii livčče guođđán midjiide náli, de livččiimet šaddan dego Sodoma, de livččiimet Gomorra láhkásaččat.
30	 Maid mii dása cealkit? Mii cealkit ahte báhkinat geat eai bivdán vanhurskkisvuođa, leat ožžon vanhurskkisvuođa, ja dat lea vanhurskkisvuohta mii boahtá oskkus.
31	 Muhto Israel mii faŋuhii lága mii addá vanhurskkisvuođa, ii olahan dan.
32	 Manne ii? Danne go dat ii faŋuhan dan oskkuin, muhto daguidisguin. Sii jorraledje norddastusgeađgái,
33	 nugo lea čállojuvvon: Geahča, mun bijan Sionii norddastusgeađggi, bávtti masa olbmot jorralit. Dat guhte osku sutnje, ii heahppašuva.
