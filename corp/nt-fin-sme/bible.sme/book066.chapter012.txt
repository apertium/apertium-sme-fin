1	 De oidnui almmis stuora mearka: Nisu geas lei beaivváš gárvun; mánnu lei su julggiid vuolde ja oaivvis guoktenuppelot nástti kruvdnun.  
2	 Son lei máná vuostái ja huikkii mánnáheađis ja riegádahttinávttain.
3	 Maiddái nubbi mearka oidnui almmis: Stuora dollarukses guovdi, mas ledje čieža oaivvi ja logi čoarvvi, ja kruvdnu guđege čieža oaivvis.  
4	 Seibbiinis dat njámastii goalmmádasa násttiin ja bálkestii eatnamii. Guovdi čuoččui riegádahtti nissona ovddabealde, vai beasašii njielastit máná dan seammás go dat lea riegádan.  
5	 Ja nisu riegádahtii bárdnemáná, guhte oktii guođoha buot álbmogiid ruovdesoppiin. Ja mánná rohttejuvvui bajás Ipmila lusa ja su truvdnui.  
6	 Muhto nisu báhtarii meahccái, muhtun báikái man Ipmil lei gárvvistan sutnje, vai son bibmojuvvošii doppe duhátguoktečuođiguhttalogi beaivvi.
7	 De buollái soahti almmis: Mikael oktan eŋgeliiddisguin soađáskii guovddi vuostái. Guovdi ja dan eŋgelat sohte,  
8	 muhto dat vuoittáhalle, ii ge sis lean šat mihkkege sajiid almmis.  
9	 Dat stuora guovdi, boares gearpmaš, bálkestuvvui olggos, dat guhte gohčoduvvo beargalahkan ja Sáhtánin ja fille oppa máilmmi; dat bálkestuvvui eatnamii oktan eŋgeliiddisguin.
10	 Ja mun gullen alla jiena cealkimin almmis: «Bestojupmi ja fápmu ja riika gullá dál min Ipmilii, ja váldi sutnje gean son lea vuoiddadan. Dasgo min vieljaid guoddaleaddji, guhte guoddalii sin min Ipmila ovddas ijatbeaivvi, lea bálkestuvvon vuolás.
11	 Sii leat vuoitán su Lábbá varain ja sániideasetguin maid sii duođaštedje. Eai sii seastán heakkaset, muhto ledje gárvásat velá jápmit ge.
12	 De ávvudehket, almmit ja almmi ássit! Muhto vuoi eatnama ja meara! Dasgo beargalat lea boahtán vuolás din lusa, ja su moarri lea stuoris, danne go son diehtá ahte sus lea dušše oanehis áigi velá.»
13	 Go guovdi oinnii ahte lei bálkestuvvon eatnamii, de dat doarrádalai nissona gii lei riegádahttán bárdnemáná.
14	 Muhto nissonii addojuvvojedje stuora goaskima soaját, vai son girddášii dorvobáikásis meahccái gos bibmojuvvo, ovtta áiggi ja guokte áiggi ja áigebeali, guhkkin eret gearbmašis.
15	 Gearpmaš šávgalii njálmmistis čázi johkan nissona maŋŋái, vai rávdnji dolvvošii su.
16	 Muhto eanan veahkehii nissona ja rabastii njálmmis ja njielastii joga man guovdi lei šávgalan njálmmistis.
17	 Guovdi moaráskii nissonii ja vulggii soahtat su eará mánáid vuostái geat čuvvot Ipmila báhkkomiid ja dollet gitta Jesusa duođaštusas.
18	 De guovdi čuoččastii mearragáddái.
