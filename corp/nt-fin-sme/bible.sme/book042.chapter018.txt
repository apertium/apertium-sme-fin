1	 Son muitalii sidjiide veardádusa oahpahan dihtii sidjiide ahte sii galge álelassii rohkadallat eai ge váibat:
2	 Muhtun gávpogis lei duopmár guhte ii ballan Ipmilis ii ge beroštan olbmuin.  
3	 Seammá gávpogis lei leaska guhte ovtta nuppe geardde boahtá su lusa ja dadjá: «Veahket mu vuostálastán vuostái, vai oččošin vuoigatvuohtan.»  
4	 Guhká duopmár ii miehtan, muhto loahpas jurddašii: «Vaikko in bala Ipmilis in ge beroš olbmuin,  
5	 de veahkehan dán leaskka su vuoigatvuhtii, dasgo son vuorjá mu, muđuid han gal váivvida mu álelassii.»
6	 Ja Hearrá celkkii: «Gullet maid dát gudnehis duopmár dadjá!  
7	 Ii go Ipmil dalle veahkehivčče vuoigatvuhtii sin geaid son lea válljen, go sii čurvot sutnje ijatbeivviid? Ádjána go son veahkeheames sin?  
8	 Mun cealkkán didjiide: Son addá sidjiide fargga sin vuoigatvuođa. Muhto go Olbmobárdni boahtá, gávdná go son dalle oskku eatnama alde?»
9	 Son muitalii eará veardádusa dakkáriidda geat atne iežaset vanhurskkisin ja badjelgehčče earáid:
10	 Guokte olbmá manaiga bajás tempelii rohkadallat. Nubbi lei farisealaš, nubbi gis tuollár.
11	 Farisealaš čuožžilii ovdan ja rohkadalai ná: «Ipmil, mun giittán du go in leat nugo eará olbmot, geat verrošit, dahket vearrivuođaid ja furrošit, dahje nugo duot tuollár.
12	 Mun anán borakeahttáivuođa guktii vahkus ja attán logádasa buot dietnasiin.»
13	 Tuollár čuoččui mihá vuollin ii ge jolggadan oppa čalmmiidis ge loktet almmi guvlui, muhto čorpmai raddásis ja dajai: «Ipmil, leage munnje suttolažžii árbmugas!»
14	 Mun cealkkán didjiide: Tuollár manai ruoktot vanhurskkisin, muhto nubbi ii. Dasgo dat guhte bajida iežas, vuoliduvvo, ja dat guhte vuolida iežas, bajiduvvo.
15	 Sii gudde maiddái njuoratmánáid Jesusa lusa vai son guoskkahivččii daid. Go máhttájeaddjit oidne dán, de šiggo sin.
16	 Muhto Jesus rávkkai sin lusas ja celkkii: «Diktet mánážiid boahtit mu lusa, allet ge hehtte sin! Dasgo Ipmila riika gullá dakkáraččaide.
17	 Duođaid, mun cealkkán didjiide: Dat guhte ii vuostáiváldde Ipmila riikka nugo uhca mánáš, ii eisege beasa dan sisa.»
18	 Muhtun juvddálaš oaivámuš jearai sus: «Buorre oahpaheaddji, maid mun galggan dahkat vai árbešin agálaš eallima?»
19	 Jesus vástidii: «Manne don gohčodat mu buorrin? Ii oktage leat buorre, earet go Ipmil.
20	 Don dovddat báhkkomiid: It galgga rihkkut náittosdili, it galgga goddit, it galgga suoládit, it galgga cealkit vearreduođaštusa, don galggat gudnejahttit áhčát ja eatnát.»
21	 Olmmái dajai: «Buot dáid mun lean doallan nuorravuođa rájes juo.»
22	 Go Jesus gulai dan, de dajai: «Velá okta váilu dus: Vuovdde buot opmodagat, ja juogat visot váivvážiidda. Dalle oaččut dávvira almmis. Boađe dasto ja čuovo mu!»
23	 Olmmái šattai morrašii go gulai dan, dasgo son lei hui rikkis.
24	 Go Jesus oinnii dan, de celkkii: «Man váttis lea sidjiide geain lea ollu opmodat, beassat Ipmila riikii!
25	 Lea álkkit kamelii mannat nállošalmmi čađa go riggái beassat Ipmila riikii.»
26	 Sii geat ledje guldaleamen, jerre: «Gii dalle sáhttá bestojuvvot?»
27	 Son vástidii: «Dat mii lea veadjemeahttun olbmuide, lea vejolaš Ipmilii.»
28	 Biehtár jearai: «Mo dalle mii? Mii han leat guođđán visot ja čuvvon du.»
29	 Jesus vástidii: «Duođaid, mun cealkkán didjiide: Juohkehaš gii lea guođđán ruovttus dahje áhká dahje vieljaid dahje vánhemiid dahje mánáid Ipmila riikka dihtii,
30	 son oažžu máŋggageardásaččat ruoktot dáppe dán máilmmis, ja agálaš eallima boahttevaš máilmmis.»
31	 Son čohkkii dan guoktenuppelohkása lusas ja celkkii sidjiide: «Gehččet, mii mannat bajás Jerusalemii, ja doppe ollašuvvá buot maid profehtat leat čállán Olbmobártni birra.
32	 Son addojuvvo báhkiniid háldui, ja sii bilkidit ja givssidit ja čolget su.
33	 Sii spihččejit ja goddet su, muhto goalmmát beaivvi son bajásčuožžila.»
34	 Dás sii eai ádden maidege. Dat lei čihkkojuvvon sidjiide, eai ge sii árvidan maid son oaivvildii.
35	 Go Jesus lahkanišgođii Jerikoi, de lei čalmmehis olmmái čohkkámin geaidnoguoras ja gearjideamen.
36	 Olmmái gulai ollu olbmuid mannamin meattá ja jearai mii dat lea.
37	 Sii vástidedje ahte nasaretlaš Jesus lea mannamin meattá.
38	 Dalle son čurvii: «Jesus, Dávveda bárdni, árpmit mu!»
39	 Sii geat vázze ovddas, šiggo su vai son jávohuvašii, muhto son čuorvvui vel jitnoseabbot: «Dávveda bárdni, árpmit mu!»
40	 Jesus orustii ja gohčui buktit čalmmeheami lusas. Go son bođii, de Jesus jearai sus:
41	 «Maid don dáhtut mu dahkat alccesat?» Son vástidii: «Hearrá, attášit munnje oainnu!»
42	 Jesus celkkii sutnje: «Šatta oaidnin! Du osku lea beastán du.»
43	 Dallánaga son oaidnigođii, ja son čuovui Jesusa ja máinnui Ipmila. Ja buot olbmot geat oidne dán, máidno Ipmila.
