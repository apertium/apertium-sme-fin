1	 Dearvvuođat Simmon Biehtáris, Jesus Kristusa bálvaleaddjis ja apoastalis, sidjiide geat leat ožžon seammá mávssolaš oskku go mii, Ipmileamet ja beastámet Jesus Kristusa vanhurskkisvuođas.
2	 Árbmu ja ráfi lehkos valljugasat dinguin go dovdabehtet Ipmila ja Hearrámet Jesusa!
3	 Su ipmilvuođa fápmu lea addán midjiide buot mii doalvu eallimii ja ipmilbalolašvuhtii go mii dovdat su guhte rávkkai min hearvásvuođainis ja fámuinis.  
4	 Ná mii maiddái leat ožžon su divraseamos ja stuorimus lohpádusaid, vai dii oččošeiddet oasi ipmilvuođa lundui ja beasašeiddet dán máilmmi heavahusas mii boahtá anistumis.
5	 Dán dihtii vigget áŋgirit čájehit oskkusteattet duođalašvuođa, duođalašvuođas rivttes dieđu  
6	 dieđus mearálašvuođa, mearálašvuođas gierdavašvuođa, gierdavašvuođas ipmilbalolašvuođa,  
7	 ipmilbalolašvuođas vieljalaš ráhkisvuođa, ja vieljalaš ráhkisvuođas ráhkisvuođa buohkaide.  
8	 Go dis buot dát leat valljugasat, de din diehtu Hearrámet Jesus Kristusa birra ii leat duššás, muhto šaddada šattuid.  
9	 Muhto juohkehaš geas dát váilu, lea nu lahkaoaidnit ahte ii oainne ja lea vajáldahttán ahte son lea buhtistuvvon ovddeš suttuinis.
10	 Dan dihtii, oskuguoimmit, vigget velá áŋgireabbot nannet iežadet rávkojumi ja válljejumi! Jos dahkabehtet dán, de ehpet goassege guossal.
11	 Dalle addojuvvo didjiide rabas ja friddja geaidnu Hearrámet ja beastámet Jesus Kristusa agálaš riikii.
12	 Dan dihtii dáhtun álo muittuhit didjiide buot dáid, vaikko dii dovdabehtet daid ja lehpet nannejuvvon dan duohtavuođas mii lea addojuvvon didjiide.
13	 Mu mielas lea riekta boktit din muittuhusaidanguin, nu guhká go mun orun dán rupmaša goađis.
14	 Mun han dieđán ahte mun fargga guođán goahtán, nugo Hearrámet Jesus Kristus lea dieđihan munnje.
15	 Muhto mun vikkan bargat nu ahte dii álo muittášeiddet dan maid mun lean cealkán, maŋŋil ge go mun lean vuolgán.
16	 Dasgo eai mis lean hutkojuvvon cukcasat mielas go dieđiheimmet didjiide Hearrámet Jesus Kristusa fámu ja boahtima. Muhto mii leimmet čalmmálaš duođašteaddjit ja oinniimet su ipmilvuođa fámu.
17	 Dasgo son oaččui gudni ja hearvásvuođa Ipmil Áhčis dalle go sutnje bođii jietna alimus hearvásvuođas: «Dát lea mu Bárdni gean mun ráhkistan; son lea mu miela mielde.»
18	 Mii gulaimet ieža dán jiena mii čuojai almmis, go mii leimmet suinna bassi váris.
19	 Dan dihtii mii sáhttit vel nannoseabbot luohttit dan profehtasátnái, ja dii dahkabehtet bures go váldibehtet dan vuhtii. Dasgo dat lea dego lámpá mii čuovgá sevdnjes báikkis, dassážii go beaivi čuvggoda ja guovssonásti badjána din váimmuide.
20	 Muhto jurddašehket ovddimustá dan ahte ii oktage iešalddes máhte čilget profehtalaš einnostusaid mat čužžot čállagis.
21	 Dasgo ii goassege leat oktage profehtalaš sátni buktojuvvon danne go olmmoš ieš dáhtui dan, muhto Bassi Vuoigŋa lea jođihan olbmuid sárdnut sániid mat bohte Ipmilis.
