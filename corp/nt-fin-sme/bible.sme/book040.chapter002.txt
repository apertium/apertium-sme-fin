1	 Go Jesus lei riegádan Betlehemas, Judeas, gonagasa Herodesa áiggi, de bohte muhtun viisát nuortan Jerusalemii  
2	 ja jerre: «Gos lea dat juvddálaččaid gonagas gii dál lea riegádan? Dasgo mii oinniimet su nástti badjáneamen iđitgukso áiggi ja leat boahtán gudnejahttit su.»  
3	 Go gonagas Herodes gulai dán, de son suorganii, ja oppa Jerusalem suinna.  
4	 Son gohčui čoahkkái buot bajitbáhpaid ja álbmoga čálaoahppavaččaid ja jearai sis gos Messias galggai riegádit.  
5	 Sii vástidedje: «Betlehemas, Judeas, dasgo ná lea čállojuvvon profehta girjái:
6	 Don Betlehem Juda eatnamis, it leat eisege heajumus Juda ráđđejeddjiid gaskkas. Dasgo dus boahtá oaivámuš gii lea mu álbmoga Israela báimman.»
7	 Dalle Herodes gohčui suoli viisáid lusas ja jearahalai sis áiggi goas násti lei ihtán.  
8	 Dasto son vuolggahii sin Betlehemii ja dajai: «Mannet dal ja guorahallet dárkilit dán máná hárrái! Ja go lehpet gávdnan dan, de dieđihehket munnje, vai mun ge beasašin gudnejahttit su.»  
9	 Go sii ledje gullan gonagasa sániid, de vulge. Násti man sii ledje oaidnán badjáneamen, manai sin ovddas, dassážii go bisánii dan báikki badjelii gos mánná lei.
10	 Go sii oidne nástti, de illudedje sakka.
11	 Sii manne vissui ja oidne máná etniinis Márjjáin, ja sii luoitádedje ja gudnejahtte dan. De sii rahpe giissáideaset ja bukte skeaŋkkaid mánnái: golliid, suovvasiid ja myrra.
12	 Muhto niegus sii várrejuvvojedje máhccamis Herodesa lusa, ja sii manne eará luotta ruoktot eatnamasaset.
13	 Go sii ledje vuolgán, de almmustuvai Hearrá eŋgel Jovssehii niegus ja celkkii: «Čuožžil, váldde máná ja su eatni fárrui ja báhtar Egyptii, ja oro doppe dassážii go mun dieđihan! Dasgo Herodes lea ohcamin máná goddit dan.»
14	 Ja son čuožžilii, válddii máná oktan su etniin ja vulggii Egyptii seammá ija.
15	 Doppe son orui gitta dassážii go Herodes lei jápmán, vai ollašuvašii dat maid Hearrá lea cealkán profehta bokte: Egyptas mun rávken bárdnán.
16	 Go Herodes árvidii ahte viisát ledje beahttán su, de moaráhuvai; ja son gohčui goddit buot bárdnemánáid Betlehemas ja oppa dan guovllus geat ledje guovttejahkásaččat ja nuorabut, dan áiggi mielde maid Herodes lei gullan viisáin.
17	 Dalle ollašuvai dat maid profehta Jeremia lei sárdnon:
18	 Čuorvvas gullo Ramas, čierrun ja garra bárgun: Rakel čierru mánáidis dihtii ii ge beroš jeđđehusas, dasgo sii eai leat šat.
19	 Go Herodes lei jápmán, de almmustuvai Hearrá eŋgel Jovssehii niegus Egyptas
20	 ja celkkii: «Čuožžil, váldde máná ja su eatni fárrui ja mana Israela eatnamii! Dasgo sii geat bivdet máná heakka, leat jápmán.»
21	 Ja son čuožžilii, válddii máná ja su eatni fárrui ja vulggii Israela eatnamii.
22	 Muhto go Jovsset gulai ahte Arkelaos lei šaddan Judea gonagassan áhčis Herodesa maŋŋil, de son ii duostan vuolgit dohko. Muhto niegus son rávvejuvvui geassádit Galileai,
23	 ja doppe son ásaiduvai gávpogii man namma lei Nasaret. Nu dáhpáhuvai vai ollašuvašii dat mii lea celkojuvvon profehtaid bokte, ahte son gohčoduvvo nasaretlažžan.
