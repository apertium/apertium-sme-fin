1	 Guđđot nappo dan maid álggus oahpaimet Kristusa birra, ja jotkot rávis olbmuid oahpaheami. Eat mii áiggo ođđasit ásahit vuođu go oahpahišgoahtit dakkár áššiid nugo jorgalusa jápmadaguin eret, oskku Ipmilii,  
2	 gástta, gieđaidbidjama, jábmiid bajásčuožžileami ja agálaš duomu.  
3	 Dán mii dáhttut dahkat, jos Ipmil dan sálle.
4	 Dasgo go olbmot oktii leat čuvgejuvvon ja muosáhan almmálaš attáldaga, šaddan oasálažžan Bassi Vuoiŋŋas,  
5	 muosáhan Ipmila buori sáni ja vásihan boahttevaš máilmmi fámuid,  
6	 muhto de leat luohpan oskkusteaset, dalle lea veadjemeahttun oahpistit sin ođđaset jorgalussii. Dasgo sii ieža russiinávlejit fas Ipmila Bártni ja dahket su buohkaid bilkun!
7	 Go eanan njammá dan arvvi mii dávjá njuoskada dan ja addá gilviidasas šattu, de dat oažžu Ipmila buressivdnádusa.  
8	 Muhto jos dat šaddada bastilislánjáid ja gáskálasaid, de dat ii dohkke masage ja lea garuhusa lahka ja loahpas boldojuvvo.
9	 Mii leat goit vissásat das ahte din dilli, ráhkkásiiddámet, lea buoret, ja ahte bestojupmi vuordá din, vaikko mii sárdnut ge ná.
10	 Ii han Ipmil leat vanhurskkismeahttun nu ahte vajáldahtášii din barggu ja dan ráhkisvuođa maid lehpet čájehan sutnje, go lehpet bálvalan su bassi olbmuid ja ain bálvalehpet sin.
11	 Mii dáhtošeimmet juohkehačča dis ain čájehit seammá áŋgirvuođa loahpa rádjái dassá go din doaivva ollašuvvá,
12	 amadet šaddat fuollameahttumin, muhto vai čuovvubehtet sin ovdamearkka guđet oskot ja vurdet gierdavaččat ja danne árbejit dan maid Ipmil lea lohpidan.
13	 Go Ipmil attii lohpádusa Abrahamii, de vuortnui iežas nammii, dasgo ii lean oktage su stuorit, gean nammii son livččii vurdnon.
14	 Son vuortnui: «Duođaid, mun buressivdnidan du valljugasat ja lasihan du náli».
15	 Abraham vurddii gierdavaččat ja oaččui dan mii lei lohpiduvvon sutnje.
16	 Olbmot gal vurdnot soapmása nammii gii lea iežaset stuorit, ja válli nanne ášši ja loahpaha buot nákkuid.
17	 Dan dihtii Ipmil nannii lohpádusas váliin go hálidii čájehit čielgasit sidjiide geaidda lohpádus guoská, ahte su árvalus ii nuppástuva.
18	 Dát guokte rievdameahttun ášši mat dáhkidit ahte Ipmil ii gielis, roahkasmahttet min guđet leat báhtaran su dorvui, ja arvvosmahttet min doallat gitta dan doaivagis mii lei lohpiduvvon midjiide.
19	 Dat doaivva lea min sielu áŋkkur. Dat lea nanus ja vissis ja ollá gitta ovdaloavdaga siskkobeallái.
20	 Dohko Jesus manai min ovddasmannin, go son šattai bajimušbáhppan gean báhppavuohta lea agálaš, Melkisedeka báhppavuođa mielde.
