1	 Mun, Bávlos, gii lean gul nu vuollegaš go lean din luhtte, muhto roahkkat go lean eará báikkis, nugo daddjo, mun rávven din Kristusa iežas vuollegašvuođain ja su buorrevuođain:  
2	 Allet bágge mu čájehit mu isitvuođa go boađán din lusa, nugo mun áiggun čájehit sidjiide geat dadjet ahte mii eallit nugo dán máilmmi olbmot.  
3	 Mii gal eallit dán máilmmis, muhto mii eat soađa máilmmálaš láhkái.  
4	 Dasgo min vearjjut eai gula dán máilbmái, muhto dain lea Ipmila fápmu duššadit latniid. Mii duššadit jierpmi árvalusaid  
5	 ja buot čeavlás jurdagiid mat čuožžilit Ipmila dieđu vuostái, ja mii váldit fáŋgan juohke jurdaga ja bidjat dan jeagadit Kristusa.  
6	 Mii leat gárvásat ráŋggaštit buot eahpegulolašvuođa, nu fargga go din gulolašvuohta lea šaddan ollisin.
7	 Dii dušše geahččabehtet olgguldas hámi! Jos oktage leš vissis ahte son gullá Kristusii, de berre jurddašit ahte mii ge gullat Kristusii, seammá láhkái go son.  
8	 Jos mun ilá sakka rábmošin dan fápmudusa man Hearrá lea addán midjiide, fápmudusa nannet din ii ge gaikut din, de in šattaše heahpadin. Dat čájehuvvošii dalle duohtan.  
9	 In mun čále dáid girjjiid dego hálidivččen balddihit din.
10	 Muhtumat han dadjet: «Son čállá áŋgirit ja garrasit girjjiinis, muhto go ieš boahtá, de gal lea headju, ii ge oktage beroš su sártnis.»
11	 Áddejehkos dat gii oaivvilda dan, ahte nugo mii dadjat didjiide girjjiineamet go leimmet eret, nu mii áigut dahkat go leat din luhtte.
12	 Mii eat duostta lohkat iežamet sin searvái dahje veardidit iežamet singuin geat rábmojit iežaset. Sii geavahit iežaset mihttun ja veardidit iežaset iežaineaset. Muhto dát dušše čájeha sin jierpmehisvuođa.
13	 Mii eat dáhto rábmot iežamet mearehis láhkái, muhto mii dahkat dan dan mihtu mielde man Ipmil ieš lea addán midjiide, ahte mii olahivččiimet din.
14	 Mii eat lávke min barggu rájiid badjel, nugo dagašeimmet jos eat livčče olahan din. Muhto mii han leimmet vuosttažat geat bukte didjiide Kristusa evangeliuma.
15	 Mii eat rábmo iežamet earáid barggus mii lea dahkkon olggobealde min barggu rájiid. Muhto go din osku stuorru, de mis lea dat doaivva ahte min bargu din gaskkas ovdánivččii dan mihtu mielde mii lea biddjojuvvon midjiide.
16	 Dalle mii sáhtášeimmet sárdnidit evangeliuma dain guovlluin mat leat din ge dobbelis rábmokeahttá iežamet dan barggus maid earát juo leat dahkan.
17	 Dat guhte dáhttu rábmot, rámidehkos son Hearrá.
18	 Dasgo dat gii rábmo iežas, ii ánssáš rámi, muhto dat gean Hearrá rábmo.
