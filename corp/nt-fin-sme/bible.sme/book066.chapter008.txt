1	 Go Láppis dojii čihččet seailla, de jaskkodii albmi birrasiid diibmobeallái.  
2	 De oidnen dan čieža eŋgela geat ledje čuožžumin Ipmila ovddas, ja sidjiide addojuvvojedje čieža básona.  
3	 Bođii vel okta eŋgel, gii čuoččastii áltára gurrii golle suovaslihtti gieđas. Sutnje addojuvvojedje ollu suovvasat maid son galggai oaffaruššat golleáltárii truvnnu ovddas oktan buot bassi olbmuid rohkosiiguin.  
4	 Eŋgela gieđas badjánii Ipmila ovdii suovvasiid suovva oktan bassi olbmuid rohkosiiguin.  
5	 De eŋgel válddii suovaslihti, devddii dan áltára dolain ja bálkestii dola eatnamii. Dalle baján čeargugođii, álddagasat šleađgugohte ja eanan doarggistišgođii.
6	 Dat čieža eŋgela geain ledje čieža básona, ráhkkanedje čuojahit.  
7	 Vuosttaš eŋgel bosádii básona. Dalle bohte čuorbmasat ja dolla, ja daid seahká varra, ja dat gahčče eatnamii. Goalmmádas eatnamis bulii, ja goalmmádas muorain bulle oktan buot ruonas suinniiguin.
8	 Nubbi eŋgel bosádii básona. Dalle ravggai merrii juoga mii lei dego stuora buolli várri. Goalmmádas mearas šattai varran,  
9	 ja goalmmádas buot meara heakkalaččain jápme, ja goalmmádas skiippain dušše.
10	 Goalmmát eŋgel bosádii básona. Dalle gahčai almmis stuora násti, mii bulii dego spáiddar, ja dat devddii goalmmádasa jogain ja čáhceádjagiin.
11	 Dán nástti namma lea rihča urttas, ja goalmmádas čázis rihčagii; ja ollu olbmot jápme dan čázis, dasgo dat lei mirkohuvvan.
12	 Njealját eŋgel bosádii básona. Dalle deaivvahalai goalmmádas beaivvážis ja mánus ja násttiin, ja goalmmádas dain sevnnjodii, beaivi massii goalmmádasa čuovggastis ja seammá láhkái idja ge.
13	 De oidnen goaskima girdimin allin almmi vuolde, ja mun gullen dan biškumin alla jienain: «Vuoi, vuoi, vuoi sin geat orrot eatnama alde, go velá golbma eŋgela fargga čuojahit básoniiddiset.»
