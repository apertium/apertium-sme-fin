1	 Kesareas lei muhtun Kornelius-nammasaš olmmái guhte bálvalii offisearan nu gohčoduvvon italialaš soahteossodagas.  
2	 Son lei ipmilbalolaš olmmái nugo buohkat su dálus, ja son attii valjis attáldagaid juvddálaččaide ja lei álelassii rohkadallamin Ipmilii.
3	 Muhtun beaivvi ovccát diimmu birrasiid son oinnii čielgasit oainnáhusas Ipmila eŋgela guhte bođii su lusa ja celkkii sutnje: «Kornelius!»  
4	 Kornelius gávkkai suorganemiin eŋgelii ja jearai: «Hearrá, maid don dáhtut?» Eŋgel vástidii sutnje: «Du rohkosat ja attáldagat leat badjánan Ipmila ovdii, ja son lea muitán du.  
5	 Vuolggat dál moaddása Joppii viežžat muhtun Simmon-nammasaš olbmá guhte maiddái gohčoduvvo Biehtárin.  
6	 Son orru náhkkebárkejeaddji Simmona luhtte gean viessu lea mearragáttis.»  
7	 Go eŋgel guhte sártnui sutnje, lei jávkan, de son gohčui lusas guoktása bálvaleddjiinis ja ovtta ipmilbalolaš soalddáha, ovtta su lagamuš olbmáin.  
8	 Son čilgii sidjiide visot ja vuolggahii sin Joppii.
9	 Nuppi beaivvi, go sii ledje johtimin ja lahkanišgohte Joppii, de Biehtár manai guđat diimmus viessodáhki ala rohkadallat.
10	 Son nealgugođii ja hálidii borrat. Dan botta go sii ledje lágideamen borramuša, son rohttašuvai Vuoiŋŋas.
11	 De son oaidná almmi rabasin ja dego stuora beavdeliinni boahtimin vuolás. Dat luitojuvvo eatnama ala čiegaid duohken.
12	 Dan alde ledje juohkelágán njealjejuolggat eallit, njoammut ja almmi lottit.
13	 Ja jietna sártnui sutnje; «Biehtár, čuožžil, njuova ja bora.»
14	 Muhto Biehtár vástidii: «In eisege, Hearrá! Dasgo mun in leat goassege borran maidege eahpebasiid dahje buhtismeahttumiid.»
15	 Nuppádassii jietna sártnui sutnje: «Dan maid Ipmil lea buhtistan, it galgga don atnit buhtismeahttumin.»
16	 Dát dáhpáhuvai golmma geardde, ja de liidni váldojuvvui fas bajás albmái.
17	 Go Biehtár ain lei ipmašis ja árvaleamen maid dat oainnáhus mearkkašii, de Korneliusa áirasat bohte. Sii ledje jearahan Simmona viesu ja čužžo dál poartta ovddas.
18	 Sii čurvejedje sisa ja jerre lea go das guossin Simmon gii gohčoduvvo Biehtárin.
19	 Biehtár lei ain smiehttamin oainnáhusas go Vuoigŋa celkkii: «Golbma olbmá jearahit du.
20	 Doapmal vuolás sin lusa ja čuovo sin ájahalakeahttá, dasgo mun lean vuolggahan sin.»
21	 Biehtár manai vuolás olbmáid lusa ja dajai: «Mun lean dat gean dii ohcabehtet. Manne lehpet boahtán deike?»
22	 Sii vástidedje: «Offiseara Kornelius lea vuolggahan min; son lea vanhurskkis ja ipmilbalolaš olmmái geas lea buorre beaggin oppa juvddálaš álbmogis. Bassi eŋgel gohčui su viežžat du su vissui ja gullat mii dus lea cealkámuššan.»
23	 De Biehtár gohčui sin sisa, ja sii ledje su guossin. Nuppi beaivvi son vulggii singuin, ja muhtumat Joppe oskuvieljain ge vulge mielde.
24	 Beaivvi maŋŋil sii jovde Kesareai. Kornelius lei vuordimin sin ja lei gohččon čoahkkái fulkkiidis ja lagamus ustibiiddis.
25	 Go Biehtár lei mannamin sisa, de Kornelius bođii su ovddal ja luoitádii su julggiid ovdii.
26	 Muhto Biehtár gohčui su čuožžilit ja dajai: «Čuožžil, mun ge lean dušše olmmoš.»
27	 Biehtár de manai sisa háleštettiin suinna ja oinnii ollu olbmuid čoahkkanan.
28	 Son sártnui sidjiide: «Dii diehtibehtet ahte juvddálaččas ii leat lohpi ovttastallat dahje galledit geange guhte gullá amas álbmogii. Muhto Ipmil lea čájehan munnje ahte in galgga atnit nuppi olbmo eahpebassin dahje buhtismeahttumin.
29	 Go mun gohčohallen deike, de bohten biehttalkeahttá. Muhto dál jearan dis: Manne lehpet rávkan mu boahtit?»
30	 Kornelius vástidii: «Dán muttos áiggi, njeallje beaivvi dás ovdal, ledjen rohkadallamin ruovttus ovccát diimmu rohkosa. Fáhkkestaga čuožžu olmmái mu ovddas čuovgi biktasat badjelis,
31	 ja son cealká: Kornelius, Ipmil lea gullan du rohkosa ja muitá du attáldagaid.
32	 Bija sáni Joppii ja gohčo Simmona, gii gohčoduvvo Biehtárin, boahtit deike. Son lea náhkkebárkejeaddji Simmona guossin gii orru mearragáttis.
33	 Mun bidjen dakkaviđe sáni dutnje, ja giitu go bohtet. Dál mii leat buohkat čoahkis Ipmila muođuid ovddas gullan dihtii buot dan maid Hearrá lea gohččon du sárdnut.»
34	 De Biehtár sárdnugođii: «Dál mun duođaid ádden ahte Ipmil ii geahča olbmo hámi beallái,
35	 muhto son dohkkeha juohkehačča guhte ballá sus ja dahká su dáhtu mielde, makkár álbmogii dal gulaš.
36	 Dan sáni son vuolggahii israellaččaide go son almmuhii ráfi evangeliuma man Jesus Kristus lea buktán, son guhte lea buohkaid Hearrá.
37	 Dii diehtibehtet mii lea dáhpáhuvvan miehtá Judea; dat álggii Galileas dan gástta maŋŋil man Johanas sárdnidii:
38	 Ipmil vuoiddai nasaretlačča Jesusa Bassi Vuoiŋŋain ja fámuin, ja son vádjolii juohke sajis ja dagai buriid ja buoridii buohkaid geat ledje beargalaga fámu vuolde, dasgo Ipmil lei suinna.
39	 Ja mii leat dan duođašteaddjit maid son dagai sihke juvddálaš giliin ja Jerusalemis. Su sii heŋgejedje murrii ja godde,
40	 muhto Ipmil bajásčuoččáldahtii su goalmmát beaivvi ja divttii su almmustuvvat,
41	 ii oppa álbmogii, muhto midjiide geaid Ipmil ovddalgihtii lei válljen duođašteaddjin, midjiide geat jugaimet ja boradeimmet suinna maŋŋil go son lei bajásčuožžilan jábmiid luhtte.
42	 Ja son gohčui min sárdnidit álbmogii ja duođaštit ahte son lea dat gean Ipmil lea bidjan elliid ja jábmiid duopmárin.
43	 Su birra duođaštit buot profehtat ja celket ahte juohkehaš guhte osku sutnje, oažžu suttuid ándagassii addojumi su nama bokte.»
44	 Go Biehtár ain lei sárdnumin, de Bassi Vuoigŋa bođii buohkaid badjelii geat gulle su sániid.
45	 Oskkolaš juvddálaččat geat ledje boahtán dohko Biehtáriin, hirpmástuvve go Bassi Vuoiŋŋa attáldat golggahuvvui maiddái báhkiniidda ge.
46	 Dasgo sii gulle sin sárdnumin gielaiguin ja máidnumin Ipmila.
47	 De Biehtár jearai: «Sáhttá go oktage biehttalit sis čázi ja hehttet sin gásttašuvvomis, go sii leat ožžon Bassi Vuoiŋŋa nugo mii?»
48	 Ja son gohčui sin gásttašuvvot Jesus Kristusa nammii. Maŋŋil sii dáhtto su orrut sin luhtte moadde beaivvi.
