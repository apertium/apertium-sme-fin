1	 Dás maŋŋil Jesus almmustahtii iežas fas máhttájeddjiidasas Tiberiasjávregáttis. Dat geavai ná:  
2	 Simmon Biehtár, Duomás, gii gohčoduvvui Jumežin, Natanael gii lei Kanas Galileas eret, Sebedeusa bártniguovttos ja guovttis vel su máhttájeddjiin ledje doppe čoahkis.  
3	 Simmon Biehtár dajai earáide: «Mun vuolggán guliid bivdit.» Sii dadje: «Mii maid vuolgit mielde.» Sii vulge ja manne fatnasii, muhto dan ija eai goddán maidege.
4	 Go šattai iđit, de Jesus čuoččui jávregáttis, muhto máhttájeaddjit eai diehtán ahte Jesus dat lei.  
5	 Jesus jearai sis: «Mánážiiddán, leat go dis guolit?» Sii vástidedje: «Eai leat.»  
6	 Jesus celkkii sidjiide: «Suhppejehket fierpmi fatnasa olgešbealde, de fidnebehtet guoli.» Sii suhppejedje fierpmi, ja dál sii eai veadján dan oppa geassit ge, nu ollu ledje fidnen guliid.  
7	 De dat máhttájeaddji gean Jesus ráhkistii, dajai Biehtárii: «Dat lea Hearrá.» Go Simmon Biehtár gulai ahte Hearrá dat lei, de son čanai biktasis iežas birra, dan man son lei nuollan eret, ja njuikii jávrái.  
8	 Eará máhttájeaddjit čuvvo fatnasiin ja gesse guollefierpmi maŋisteaset. Eai sii lean guhkkin gáttis, dušše sullii guokte čuođi állana.
9	 Go sii ledje boahtán gáddái, de oidne ahte hilladolas ledje bassojuvvomin guolit ja láibbit.
10	 Jesus celkkii sidjiide: «Buktet deike veahá dain guliin maid gottiidet.»
11	 Simmon Biehtár manai fatnasii ja gesii fierpmi gáddái. Dat lei dievva stuora guliin, čuođivihttalogigolbma oktiibuot. Muhto vaikko ledje ge nu ollu, de fierbmi ii gaikánan.
12	 Jesus celkkii sidjiide: «Bohtet boradit.» Ii oktage máhttájeddjiin arvan jearrat sus: «Gii don leat?» dasgo sii dihte ahte dat lei Hearrá.
13	 Jesus loaiddastii, válddii láibbi ja attii sidjiide, ja guoli maiddái.
14	 Dát lei goalmmát geardi go Jesus almmustahtii iežas máhttájeddjiidasas maŋŋil go lei bajásčuoččáldahttojuvvon jábmiid luhtte.
15	 Go sii ledje geargan boradeames, de Jesus cealká Simmon Biehtárii: «Simmon, Johanasa bárdni, ráhkistat go mu eanebut go dát earát?» Son vástidii: «De ráhkistan. Hearrá, don dieđát ahte mun anán du ráhkisin.» Jesus cealká sutnje: «Biepma mu lábbáid!»
16	 Nuppádassii Jesus jearrá sus: «Simmon, Johanasa bárdni, ráhkistat go mu?» Biehtár vástidii: «De ráhkistan. Hearrá, don dieđát ahte mun anán du ráhkisin.» Jesus cealká: «Geahča mu sávzzaid!»
17	 De Jesus cealká goalmmádassii: «Simmon, Johanasa bárdni, anát go mu ráhkisin?» Biehtár šlunddui go Jesus goalmmádassii jearrá sus ahte ráhkista go son su, ja son dajai: «Hearrá, don dieđát buot; don dieđát ahte mun anán du ráhkisin.» Jesus cealká sutnje: «Biepma mu sávzzaid!
18	 Duođaid, duođaid, mun cealkkán dutnje: Go don ledjet nuorra, de čanastit boahkánat birra ja mannet gosa dáhttot. Muhto go don boarásmuvat, de geiget gieđaidat, ja muhtun eará čatná du boahkána ja doalvu du gosa it dáhto.»
19	 Dán son celkkii almmuhan dihtii makkár jápmimiin Biehtár galggai gudnejahttit Ipmila. Dasto son celkkii Biehtárii: «Čuovo mu!»
20	 Biehtár jorggihii ja oinnii ahte dat máhttájeaddji gean Jesus ráhkistii, bođii maŋis. Son lei dat gii eahkedismállásiid boradettiin lei mieiggastan Jesusa ratti vuostái ja jearran: «Hearrá, gii beahttá du?»
21	 Go dál Biehtár oinnii su, de jearai Jesusis: «Hearrá, mo sutnje gis geavvá?»
22	 Jesus vástidii: «Jos mun dáhtošin ahte son eallá dassážii go mun boađán, mii das guoská dutnje? Čuovo don mu!»
23	 Dát sátni bođii maŋŋil oskuguimmiid gaskii: «Dát máhttájeaddji ii jáme.» Muhto ii Jesus lean cealkán ahte son ii jáme, muhto son celkkii: «Jos mun dáhtošin ahte son eallá dassážii go mun boađán, mii das guoská dutnje?»
24	 Son lea dat máhttájeaddji gii duođašta dáid dáhpáhusaid ja gii lea čállán dán, ja mii diehtit ahte su duođaštus lea luohtehahtti.
25	 Muhto Jesus dagai ollu eará daguid ge. Jos dat čállojuvvošedje čuoggás čuoggái, de in jáhke ahte oppa máilbmi geasášii buot daid girjjiid mat dalle fertešedje čállojuvvot.
