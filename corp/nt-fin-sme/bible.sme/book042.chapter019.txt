1	 Son bođii Jerikoi ja manai gávpoga čađa.  
2	 Doppe lei olmmái gean namma lei Sakkeus; son lei tuolláriid oaivámuš ja hui rikkis.  
3	 Son hálidii sakka oaidnit makkár olmmoš Jesus lea, muhto lei uhcci šattus ii ge beassan su lahka olbmuid dihtii.  
4	 De son viegai ovddabeallái ja gavccui muhtun meahccefiikkonmurrii vai beasašii oaidnit Jesusa, muhtun báikkis gokko Jesus lei mannamin meattá.  
5	 Ja go Jesus bođii dohko, de geahčastii bajás ja celkkii sutnje: «Sakkeus, doama vuolás! Dasgo odne mun áiggun boahtit du dállui.»  
6	 Sakkeus doapmalii vuolás ja vuostáiválddii su iluin.  
7	 Muhto buohkat geat oidne dan, nimmoredje ja dadje: «Son manná guossin suttolaš olbmá dállui!»  
8	 Muhto Sakkeus loaiddastii ovdan ja dajai Hearrái: «Hearrá, beali opmodagainan áiggun addit gefiide, ja jos leaččan váldán geasge ruđaid vearrivuođain, de attán daid fas sutnje njealjegeardásaččat.»  
9	 Jesus celkkii sutnje: «Odne lea bestojupmi boahtán dán vissui. Dasgo son ge lea Abrahama bárdni,
10	 ja Olbmobárdni lea boahtán ohcat ja beastit su gii lea láhppon.»
11	 Go sii ledje guldaleamen, de Jesus muitalii maiddái veardádusa, dasgo son lei Jerusalema lahka, ja olusat gádde ahte Ipmila riika almmustuvvá fargga.
12	 Son celkkii: Alla hearrá vulggii muhtun eatnamii guhkkin eret biddjojuvvot gonagassan ja de máhccat ruoktot.
13	 Son gohčui lusas lohkása bálvaleddjiinis ja attii juohkehažžii ovtta butti ja dajai «Gávppašehket dáiguin ruđaiguin gitta dassážii go mun boađán fas.»
14	 Muhto su riikka álbmot vašuhii su ja vuolggahii áirasa su maŋŋái cealkit: «Mii eat dáhto dán olbmá iežamet gonagassan.»
15	 Go olmmái lei šaddan gonagassan ja bođii ruovttoluotta, de gohčui lusas daid bálvaleddjiid geat ledje ožžon ruđaid, gulaskuddat man ollu sii ledje dinen.
16	 Vuosttaš bođii su ovdii ja dajai: «Hearrá, dat buddi man don addet munnje, lea lassánan logigeardásaččat.»
17	 Isit vástidii: «Bures dahkkon! Don leat buorre bálvaleaddji. Danne go don leat leamaš oskkáldas uhcánaččain, de oaččut válddi ráđđet logi gávpoga.»
18	 Nubbi bođii ja dajai: «Hearrá, dat buddi man don addet munnje, lea lassánan viđageardásaččat.»
19	 Sutnje isit dajai: «Don galggat ráđđet vihtta gávpoga.»
20	 De bođii nubbi gii dajai: «Hearrá, dá lea du buddi! Mun ledjen giessan dan liinni sisa
21	 danne go mun ballen dus. Don leat garra olmmái, gii válddát dan mii ii gula dutnje, ja láddjet dan maid it leat gilván.»
22	 Isit vástidii: «Mun dubmen du iežat sániid mielde, don heajos bálvaleaddji! Don dihtet ahte mun lean garra olmmái, gii válddán dan mii ii gula munnje, ja láddjen dan maid in leat gilván.
23	 Manne dalle it bidjan mu ruđa ruhtalonejeaddji háldui, vai livččen ožžon dan ruovttoluotta reanttuiguin go máhccen?»
24	 Ja son dajai sidjiide guđet čužžo das: «Váldet sus butti ja addet dan sutnje geas leat logi!»
25	 Sii dadje: «Hearrá, sus han leat juo logi butti.»
26	 «Nu leat, muhto mun dajan: Juohkehažžii geas lea, addojuvvo, ja sus geas ii leat, váldojuvvo velá dat ge eret mii sus lea.
27	 Muhto buktet deike mu vašálaččaid geat eai dáhtton mu gonagassan, ja goddet daid mu čalmmiid ovddas.»
28	 Go son lei cealkán dán, de vulggii fas bajás Jerusalemii.
29	 Ja go lahkanišgođii Betfagii ja Betaniai, dan várrái mii gohčoduvvo Oljovárrin, de vuolggahii guoktása máhttájeddjiinis
30	 ja celkkii: «Manni gillái mii lea dás ovdalis! Go dohko boahtibeahtti, de gávdnabeahtti čadnojuvvon ásenvárssá man alde ii oktage olmmoš goassege leat čohkkán. Čoavdi dan ja bukti deike!
31	 Ja jos oktage jearaš dudnos: Manne dien čoavdibeahtti? de vástideahkki: Hearrá dárbbaša dan.»
32	 Soai vulggiiga, ja gávnnaiga buot nu mo son lei cealkán.
33	 Go leigga čoavdimin várssá, de dan eaiggádat jerre: «Manne doai čoavdibeahtti várssá?»
34	 Soai vástideigga: «Hearrá dárbbaša dan.»
35	 Soai láidiiga várssá Jesusa lusa, lebbiiga biktasiiddiska dan ala ja čohkánahtiiga su dan ala.
36	 Ja go son bođii riide, de olbmot lebbo biktasiiddiset geainnu ala.
37	 Son lei mannamin vuolás Oljováris ja lahkanišgođii juo gávpogii. Dalle olles máhttájeaddjijoavku rámidišgođii ja máidnugođii Ipmila alla jienain buot fámolaš daguid dihtii maid sii ledje oaidnán. Sii čurvo:
38	 «Buressivdniduvvon lehkos son, gonagas, guhte boahtá Hearrá nammii! Ráfi almmis ja gudni allagasas!»
39	 Muhtumat farisealaččain geat ledje olbmuid gaskkas, dadje sutnje: «Oahpaheaddji, šikko eret máhttájeddjiidat!»
40	 Muhto son vástidii sidjiide: «Mun cealkkán didjiide: Jos sii jávohuvašedje, de geađggit čuorvugoađášedje.»
41	 Go son bođii lagabuidda ja oinnii gávpoga, de čierrugođii dan dihtii
42	 ja celkkii: «Jos don ge áddešit odne mii buktá dutnje ráfi! Muhto dat lea dál čihkkojuvvon du čalmmiid ovddas.
43	 Beaivvit bohtet go du vašálaččat dahket čoma du birra, birastahttet du ja bahkkejit du ala juohke guovllus.
44	 Sii časket du eatnamii oktan du ássiiguin, ii ge dus báze geađgi geađggi ala, danne go it dovdan oahppaladdanáiggát.»
45	 Jesus manai tempelšilljui ja ádjigođii eret sin geat ledje gávppašeamen das.
46	 Son celkkii sidjiide: «Lea čállojuvvon: Mu viessu lea rohkadallanviessu. Muhto dii lehpet dahkan dan rievvárbiedjun.»
47	 Son oahpahii beaivválaččat tempelis. Bajitbáhpat ja čálaoahppavaččat ja álbmoga oaivámuččat bivde goddit su,
48	 muhto eai diehtán mo dahkat dan, dasgo buot olbmot hálidedje guldalit su.
