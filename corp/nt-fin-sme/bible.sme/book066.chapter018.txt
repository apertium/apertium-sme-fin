1	 Dasto mun oidnen vuot ovtta eŋgela njiedjamin almmis stuora fámuin, ja su hearvásvuohta čuvgii oppa eatnama.
2	 Son čuorvvui alla jienain: «Gahččan, gahččan lea stuora Babylon! Dat lea šaddan buot bahá vuoiŋŋaid orrunsadjin, buhtismeahttun vuoiŋŋaid suodjin, buot buhtismeahttun ja fasttes lottiid suodjin.
3	 Dán fuorá viinnis, moari viinnis, leat buot sogat juhkan, máilmmi gonagasat leat furrošan suinna, ja máilmmi gávpeolbmát leat riggon su badjelmearálaš eallimis.»
4	 De mun gullen almmis eará jiena mii celkkii: Vulget eret, guđđet su, dii geat lehpet mu álbmot, amadet šaddat oasálažžan su suttuide ja amadet deaivvahallat su givssiide.
5	 Dasgo su suttuid guhpá ollá gitta albmái, ja Ipmil muitá buot su vearrivuođaid.
6	 Mákset sutnje nugo son ieš lea máksán earáide, mávssahehket sutnje guovttegeardásaččat su daguid mielde, ja njorrejehket sutnje guovttegearddi bahččagat juhkamuša dan gerrii masa son ieš lea njorren.
7	 Addet sutnje seammá ollu givssi ja morraša go son ieš lea návddašan hearvásvuođa ja badjelmearálašvuođa. Son cealká váimmustis: «Dás čohkkán truvnnus dego dronnet, leaska in leat, morraša in goassege dovdda.»
8	 Danne su deaividit seammá beaivvi buot su givssit, jápmin, moraš ja nealgi, ja son boldojuvvo dolas. Dasgo fámolaš lea Hearrá Ipmil guhte lea dubmen su.
9	 Máilmmi gonagasat geat leat suinna furrošan ja leaicidan, čirrot ja luibmet su dihtii, go oidnet suova badjáneamen go son buollá.
10	 Sii čužžot guhkkin eret su givssi balus, ja sii fuikot: «Vuoi, vuoi du, stuora gávpoga, Babylona fámolaš gávpoga! Ovtta diimmus bođii du duopmu.»
11	 Maiddái máilmmi gávpeolbmát čirrot ja moraštit su, danne go ii oktage šat oastte sin gálvvuid:
12	 eai golliid, silbbaid, divrras geđggiid, bearraliid, fiinna liinniid, purpuriid, silkkiid, skárllagiid, eai ge mange lágán njálggahájat muoraid, eai mange lágán elefántabátnedujiid eai ge divrrasmuorradujiid, eai veaike-, ruovde- eai ge marmordujiid,
13	 eai kanelaid eai ge eará máistagiid, suovvasiid, hádjavuoidasiid eai ge suovastanbihkaid, eai viinni eai ge oljju, eai fiinna jáffuid eai ge nisuid, eai šibihiid, sávzzaid, heasttaid, vovnnaid eai ge šlávaid, olbmuid oktan rupmašiin ja sieluin.
14	 Šattuid maidda don oppa sielustat anistuvvet don leat láhppán, buot du fávruvuođa ja goargatvuođa don leat massán it ge goassege gávnna daid šat.
15	 Daid gálvvuid gávppašeaddjit geat leat riggon fuorá eallimis, čužžot guhkkin eret su givssi balus. Sii čirrot ja luibmet
16	 ja celket: «Vuoi, vuoi du, stuora gávpoga! Don ledjet gárvodan fiinna liinniin ja purpuriin ja skárllagiin ja čiŋahuvvon golliiguin ja divrras geđggiiguin ja bearraliiguin!
17	 Ovtta diimmus lea dát stuora riggodat duššan.» Buot skiippahoavddat ja borjjasteaddjit, mearraolbmát ja sii geat barget meara alde, čužžo guhkkin eret
18	 ja čurvo go oidne suova badjáneamen go son bulii: «Gos lea dán stuora gávpoga veardásaš?»
19	 Ja sii gilve muolddaid oaivviset ala ja čurvo čieru ja luoimma: «Vuoi, vuoi stuora gávpoga, gos buohkat geain lea skiipa meara alde, leat riggon su divrras dávviriid dihtii! Ovtta diimmus dat lea duššan.»
20	 Illut su gahččamis, albmi, ja illudehket bassi olbmot, profehtat ja apoastalat! Dasgo Ipmil lea dubmen su gii dubmii din.
21	 De fámolaš eŋgel loktii geađggi mii lei millogeađggi stuoru, bálkestii dan merrii ja celkkii: «Nu bálkestuvvo fáhkkestaga stuora gávpot Babylon ii ge dat goassege šat gávdno.
22	 Hárpačuojaheddjiid ja lávluid lávlagat, njurggonasčuojaheddjiid ja básončuojaheddjiid musihkka ii goassege šat gullo du siste. Ii leat goassege šat giehtaduojár du siste. Ii goassege šat gullo millu jurra du siste.
23	 Ii goassege šat báitte lámppá čuovga du siste. Eai goassege šat gullo irggi ja moarsi jienat du siste. Dasgo du gávpeolbmát ledje máilmmi válddálaččat, ja don geidet álbmogiid noidodagainat.
24	 Gávpogis lei profehtaid ja bassi olbmuid varra, buohkaid varra geat leat sorbmejuvvon eatnama alde.»
