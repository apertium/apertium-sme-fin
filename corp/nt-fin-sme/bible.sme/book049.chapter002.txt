1	 Dii leiddet jápmán rihkkumiiddádet ja suttuideattet dihtii  
2	 go eliidet dálá máilmmi vieruid mielde ja jeagadeiddet áimmu fámuid oaivámučča, dan vuoiŋŋa mii dál duddjo eahpegulolaččain.  
3	 Oktii mii buohkat leimmet dego sii; mii čuovuimet oaččálaš anistumiid ja dagaimet oačči ja jurdagiiddámet dáhtu mielde. Nu mii leimmet luonddusteamet Ipmila moari vuolde, nugo buot earát ge.
4	 Muhto Ipmil, geas lea valljugasat váibmoláđisvuohta, lea ráhkistan min nu stuora ráhkisvuođain ahte son  
5	 dagai min eallin oktan Kristusiin, vaikko mii leimmet jápmán rihkkumiiddámet dihtii. Árpmus dii lehpet bestojuvvon.  
6	 Kristus Jesusis son bajásčuoččáldahtii min oktan suinna ja attii midjiide ge saji almmis,  
7	 ja nu son dáhtui čájehit buot boahtte áiggiide man valljugas rikkis su árbmu ja buorrevuohta lea, dat man son attii midjiide Kristus Jesusis.  
8	 Dasgo árpmustis Ipmil lea beastán din go oskubehtet. Bestojupmi ii leat din iežadet dahku, muhto Ipmila attáldat.  
9	 Dat ii leat olbmuid daguid duohken, amas oktage čevllohallat.
10	 Dasgo mii leat Ipmila dahku, son lea sivdnidan min Kristus Jesusis buriide daguide, maid Ipmil juo ovdal lea bidjan gárvvisin midjiide, vai mii vádjolivččiimet daid siste.
11	 De muitet ahte dii leiddet báhkinat riegádeamis ja gohčoduvvuidet birračuohpakeahttájin, – nu gohčodit din, sii geat gohčodit iežaset birračuhppojuvvon olmmožin, danne go olbmo gieđain sii leat rumašlaččat birračuhppojuvvon.
12	 Muitet ahte dii dalle leiddet Kristusa haga. Dii leiddet Israela álbmoga vuoigatvuođaid olggobealde, ii ge dis lean oassi lihtuin ja daid lohpádusain, ja dii eliidet dán máilmmis doaivaga ja Ipmila haga.
13	 Muhto dál, Kristus Jesusis, lehpet dii geat ovdal leiddet guhkkin eret, boahtán lahka Kristusa varas.
14	 Dasgo son lea min ráfi. Son dagai goappašagaid, báhkiniid ja juvddálaččaid, oktan, ja rupmašis addimiin son gaikkodii vašálašvuođa muvrra mii earuhii sin.
15	 Son heaittihii lága oktan báhkkomiiguin ja njuolggadusaiguin, vai son ieš dagašii alddis dan guoktása oktan ođđa olmmožin ja nu duddjošii ráfi.
16	 Ovtta rupmašis son soabahii dan guoktá Ipmiliin go son jámii ruossa alde ja nu gottii vašálašvuođa.
17	 Son bođii ja sárdnidii ráfi didjiide geat leiddet guhkkin eret, ja sidjiide geat ledje lahka.
18	 Dasgo su dihtii sáhttit sihke mii ja dii beassat ovtta Vuoiŋŋas Áhči lusa.
19	 Dii nappo ehpet leat šat amas olbmot ja vierrásat, muhto dii lehpet Ipmila olbmuid siidaguoimmit ja gullabehtet Ipmila dáluolbmuide.
20	 Dii lehpet huksejuvvon apoastaliid ja profehtaid vuođu ala, man čiehkageađgi lea Kristus Jesus ieš.
21	 Son doallá oppa viesu čoahkis vai dat šattašii Hearrá bassi tempelin,
22	 ja su siste dii ge huksejuvvobehtet Ipmila vuoiŋŋalaš viessun.
