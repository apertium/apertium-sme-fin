1	 Go Jesus oinnii olmmošjoavkkuid, de son manai várrái. Son čohkkedii, ja máhttájeaddjit čoahkkanedje su birra.
2	 Son sárdnugođii ja oahpahii sin ná:
3	 Ávdugasat sii geat leat váivvážat vuoiŋŋasteaset, dasgo almmiriika lea sin.
4	 Ávdugasat sii geat leat morrašis, dasgo sii ožžot jeđđehusa.
5	 Ávdugasat sii geat leat vuollegaččat, dasgo sii árbejit eatnama.
6	 Ávdugasat sii geain lea vanhurskkisvuođa nealgi ja goiku, dasgo sii gallehuvvojit.
7	 Ávdugasat sii geat leat váibmoláđđásat, dasgo sii ožžot váibmoláđisvuođa.
8	 Ávdugasat sii geat leat buhttásat váimmus, dasgo sii besset oaidnit Ipmila.
9	 Ávdugasat sii geat duddjojit ráfi, dasgo sii gohčoduvvojit Ipmila mánnán.
10	 Ávdugasat sii geat doarrádallojit vanhurskkisvuođa dihtii, dasgo almmiriika lea sin.
11	 Ávdugasat lehpet dii go sii bilkidit ja doarrádallet din mu dihtii, gielistit din ala ja hállet baháid din birra juohke láhkái.
12	 Illudehket ja ávvudehket, dasgo din bálká lea stuoris almmis. Nu sii doarrádalle maiddái profehtaid ge ovdal din.
13	 Dii lehpet eatnama sálttit! Muhto jos sálttit veagahuvvet, mainna dalle sáhttá sáltet? Eai dat dohkke šat maninge, muhto bálkásit ja duolmmahallet olbmuide.
14	 Dii lehpet máilmmi čuovggas! Gávpot mii lea vári alde, ii sáhte leat čihkosis.
15	 Ja go olmmoš cahkkeha gintala, de ii bija dan gári vuollái, muhto baicca ginttaljuolgái, vai dat báitá buot viesu olbmuide.
16	 Nu báitos din čuovggas ge olbmuide, vai sii oidnet din buriid daguid ja máidnot Áhčádet guhte lea almmis!
17	 Allet gátte ahte mun lean boahtán gomihit lága dahje profehtaid! Mun in leat boahtán gomihit, muhto ollašuhttit.
18	 Duođaid, mun cealkkán didjiide: Lágas ii duššaduvvo oktage bustávaš dahje čuoggáš, ovdal go albmi ja eanan duššet, ovdal go buot lea dáhpáhuvvan.
19	 Jos nappo muhtun gomiha ovttage dáin uhcimus báhkkomiin ja oahpaha olbmuid dan láhkái, de son gohčoduvvo uhcimussan almmi riikkas. Muhto dat guhte doallá daid ja oahpaha daid, gohčoduvvo stuorisin almmiriikkas.
20	 Mun cealkkán didjiide: Jos din vanhurskkisvuohta ii šatta mihá stuoribun go čálaoahppavaččaid ja farisealaččaid vanhurskkisvuohta, de ehpet eisege beasa almmiriikii.
21	 Dii lehpet gullan ahte lea celkojuvvon máddariidda: It galgga goddit, ja dat guhte dahká dan, gártá duopmostuolu ovdii.
22	 Muhto mun cealkkán didjiide: Dat guhte suhttá oskuguoibmásis, gártá duopmostuolu ovdii; dat guhte cealká oskuguoibmásis: Don doavki! dat gártá Alla Ráđi ovdii, ja dat guhte cealká: Don ipmilmeahttun jalla! dat lea sivalaš helveha dollii.
23	 Jos don leat buktimin oaffara áltárii ja de fuomášat ahte oskuguoimmistat leat váidaleamit du vuostái,
24	 de guođe oaffarskeaŋkkat dasa áltára ovdii ja mana vuos soabadit suinna. Buvtte dasto oaffarskeaŋkkat!
25	 Doama soabadit vuostebeliinat diggái manadettiin. Muđuid son addá du duopmárii, ja duopmár fáktii, ja don bálkestuvvot giddagassii.
26	 Duođaid, mun cealkkán dutnje: Don it beasa doppe olggos ovdal go leat máksán maŋimuš evrre ge.
27	 Dii lehpet gullan celkomin: It galgga rihkkut náittosdili.
28	 Muhto mun cealkkán didjiide: Dat guhte geahččá nissonii anistumiin, lea juo rihkkon náittosdili váimmustis.
29	 Jos du olgeš čalbmi vearránahttá du, de gaikket dan olggos ja bálkes eret! Dutnje lea buoret ahte don massát ovtta lahtu, go ahte oppa rumaš bálkestuvvo helvehii.
30	 Ja jos du olgeš giehta vearránahttá du, de čuohpa dan rastá ja bálkes eret! Dutnje lea buoret massit ovtta lahtu, go ahte oppa rumaš manná helvehii.
31	 Lea celkojuvvon: Dat guhte earrána áhkástis, galgá addit sutnje earrogirjji.
32	 Muhto mun cealkkán didjiide: Juohkehaš guhte earrána áhkástis mange eará sivas go fuorrávuođas, dagaha su rihkkut náittosdili. Ja dat guhte náitala earránan nissoniin, rihkku náittosdili.
33	 Dii lehpet gullan ahte lea celkojuvvon máddariidda: It galgga dahkat vearreváli, ja: Don galggat doallat dan maid leat vurdnon Hearrái.
34	 Muhto mun cealkkán didjiide: Allet eisege vuortno, allet almmi bokte, dasgo dat lea Ipmila truvdnu,
35	 allet ge eatnama bokte, dasgo dat lea su julggiid vuloš, allet ge Jerusalema bokte, dasgo dat lea stuora gonagasa gávpot.
36	 Ale ge vuortno oaivvát bokte, dasgo don it máhte dahkat ovttage vuoktačalmmi vielgadin dahje čáhppadin.
37	 Go mieđihehpet, de dadjet dušše: Juo! – go biehttalehpet, de dadjet dušše: Ii! Dat mii leš eanet go dát, boahtá bahás.
38	 Didjiide lea oahpahuvvon nu: Čalbmi čalmmis ja bátni bánis.
39	 Muhto mun cealkkán didjiide: Allet vuostálastte su gii dahká didjiide bahá. Jos muhtun doške du olgeš nirrii, de jorgal sutnje nuppi ge.
40	 Jos muhtun hálida lágastit du vuostái váldit du báiddi, de atte sutnje gávttát ge.
41	 Jos muhtun bágge du vázzit duhát lávkki iežas fárus, de vácce suinna guokte duhát lávkki.
42	 Atte sutnje gii sihtá dus juoidá, ale ge jorggit selggiid sutnje gii bivdá dus loanas.
43	 Didjiide lea oahpahuvvon: Don galggat ráhkistit lagamuččat ja vašuhit vašálaččat.
44	 Muhto mun cealkkán didjiide: Ráhkistehket vašálaččaideattet, buressivdnidehket sin geat garuhit din, dahket buriid sidjiide geat vašuhit din, ja rohkadallet sin ovddas geat doarrádallet din,
45	 vai livččiidet almmálaš Áhčádet mánát. Dasgo son diktá beaivvážis badjánit sihke baháide ja buriide ja diktá arvit sihke vanhurskásiid ja vanhurskkismeahttumiid ala.
46	 Jos dii ráhkistehpet dušše sin geat ráhkistit din, ánssášehpet go dalle das bálkká? Eai go tuollárat ge daga nu?
47	 Jos dii buorástahttibehtet ustitlaččat dušše oskuguimmiideattet, lea go dat nu erenoamáš? Eai go báhkinat ge daga aiddo nu?
48	 Bissot ollisin, nugo almmálaš Áhččádet ge lea ollis.
