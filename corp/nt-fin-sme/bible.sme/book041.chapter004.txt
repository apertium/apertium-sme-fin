1	 Jesus oahpahišgođii fas olbmuid jávregáttis, ja su birra čoahkkanii stuora olmmošjoavku. Danne son fertii mannat fatnasii ja čohkkát das jávrri alde, ja olbmot čužžo gáttis.  
2	 Son sárdnidii sidjiide guhká veardádusaiguin ja oahpahii sin ná:  
3	 «Gilvi vulggii gilvit.  
4	 Ja gilvvedettiin gahčče muhtun čalmmit geaidnogurrii, ja lottit bohte ja borre daid.  
5	 Muhtun čalmmit gahčče geađgás eatnamii gos ii lean ollu muolda, ja dat ihte johtilit, dasgo eanan lei nu asehaš.  
6	 Muhto go beaivváš badjánii, de dat bulle ja goldne danne go dain ii lean ruohtas.  
7	 Muhtun čalmmit gahčče bastilislánjáid gaskii, ja bastilislánját šadde ja hávkadedje daid, nu ahte eai šaddadan šattuid.  
8	 Muhto muhtun čalmmit gahčče šattolaš eatnamii. Dat ihte ja šadde ja šaddadedje šattuid: muhtumat šaddadedje golbmalotgeardásaččat, muhtumat guhttalotgeardásaččat ja muhtumat čuođigeardásaččat.»  
9	 Ja son celkkii: «Geas ležžet bealjit, son gullos!»
10	 Go son bázii okto guoktenuppelohkásiin ja earáiguin geat ledje suinna, de sii jearahedje sus veardádusaid birra.
11	 Son vástidii: «Didjiide lea addojuvvon Ipmila riikka čiegusvuohta, muhto sidjiide geat leat olggobealde, almmuhuvvo buot veardádusaiguin,
12	 vai sii oainnedettiineaset oidnet eai ge fuobmá, ja guladettiineaset gullet eai ge ádde, amaset jorgalit ja oažžut ándagassii.»
13	 Ja son celkkii sidjiide: «Jos dii ehpet árvit dán veardádusa, mo dalle sáhttibehtet áddet eará veardádusaid?
14	 Gilvi gilvá sáni.
15	 Sátni gahččá geaidnogurrii sin gaskii guđet gullet dan, muhto Sáhtán boahtá dakkaviđe ja váldá eret sáni mii lea gilvojuvvon sidjiide.
16	 Earáiguin lea nu ahte sátni gahččá geađgás eatnamii; sii gal gullet ja vuostáiváldet dan iluin,
17	 muhto sis ii leat ruohtas, ja sii bissot dušše muhtun áiggi. Go dasto áŧestus ja doarrádallojupmi boahtá sáni dihtii, de sii hilgádit dallánaga.
18	 Earáiguin lea nu ahte sátni gahččá bastilislánjáid gaskii; sii gal gullet sáni,
19	 muhto dán máilmmi váivvit, riggodaga fillehus ja buotlágán anistumit hávkadit sáni, nu ahte dat ii šaddat šattuid.
20	 Muhto sátni lea gilvojuvvon šattolaš eatnamii sin gaskii guđet gullet sáni, vuostáiváldet dan ja šaddadit šattuid, muhtumat golbmalotgeardásaččat, muhtumat guhttalotgeardásaččat ja muhtumat čuođigeardásaččat.»
21	 Son celkkii sidjiide: «Buktá go olmmoš gintala ja bidjá dan gári dahje seaŋgga vuollái? Ii go bija dan ginttaljuolgái?
22	 Ii mihkkege leat čihkosis mii ii almmustuva, ii ge mihkkege leat čihkkojuvvon mii ii boađe albmosii.
23	 Geas ležžet bealjit, son gullos!»
24	 Ja son lasihii: «Vuhtiiváldet dan maid gullabehtet! Dainna mihtuin mainna ieža mihtidehpet, mihtiduvvo didjiide, ja velá eanet addojuvvo didjiide.
25	 Dasgo sutnje geas lea, addojuvvo. Muhto geas ii leat, váldojuvvo eret vel dat ge mii sus lea.»
26	 Son celkkii: «Ná lea Ipmila riikkain: Olmmái gilvá gilvagiid eatnamii.
27	 Son oađđá ja lihkká, šaddá idja ja šaddá beaivi, ja gilvagat ihtet ja šaddet ii ge son dieđe mo nu geavvá.
28	 Ieš alddes eanan šaddada šattuid: vuos rásiid, de gordneoivviid ja loahpas láddan gortniid oivviide.
29	 Go gortnit leat láddan, de son boahtá dallánaga sirppiin, dasgo láddjenáigi lea boahtán.»
30	 Son celkkii: «Manin veardidivččiimet mii Ipmila riikka? Makkár veardádusa geavahivččiimet?
31	 Dat lea sennetsiepmana láhkásaš. Go dat biddjojuvvo eatnamii, de lea uhcit go buot eará gilvagat eatnama alde,
32	 muhto go dat lea gilvojuvvon, de dat šaddá, ja šaddá stuoribun go buot eará gilvvašattut ja oažžu nu stuora ovssiid ahte almmi lottit sáhttet ráhkadit besiid dan suoivanii.»
33	 Máŋggain dakkár veardádusaiguin son sártnui sidjiide sáni, dađe mielde go sii vedje ipmirdit.
34	 Almmá veardádusaid haga son ii sárdnon sidjiide. Muhto go son lei iehčanassii máhttájeddjiidisguin, de čilgii sidjiide buot.
35	 Seammá beaivvi eahketbeallái Jesus celkkii sidjiide: «Vulgot don beallái jávrri.»
36	 Sii guđđe olmmošjoavkku, ja válde su fárrui dainna fatnasiin mas son lei juo čohkkámin. Eará fatnasat ge serve.
37	 De bođii garra jorribiegga, ja bárut šávgo fatnasii nu ahte dat goasii devdui.
38	 Muhto Jesus lei oađđimin guottá alde fatnasa maŋágeahčen. Sii bokte su ja dadje sutnje: «Oahpaheaddji, it go beroš go mii leat heavvaneamen?»
39	 De son čuožžilii, šikkui biekka ja celkkii jávrái: «Jávohuva! Oro jaska!» Ja biegga ložžii ja šattai vuodjagoalki.
40	 Jesus celkkii sidjiide: «Manne dii nu ballabehtet? Ii go dis leat velá osku?»
41	 Muhto sii ledje sakka suorganan ja dadje guhtet guimmiidasaset: «Gii son lea? Sihke biegga ja jávri jeagadit su.»
