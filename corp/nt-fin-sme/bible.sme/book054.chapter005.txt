1	 Ale cuiggot vuoras olbmá garrasit, muhto rávve su dego áhči, nuorat olbmáid dego vieljaid,  
2	 boares nissoniid dego etniid ja nuorra nissoniid dego oappáid, ja daga dan buhtisvuođas.
3	 Ane árvvus leaskkaid geat duođaid leat leaskkat.  
4	 Muhto jos leaskkas leat mánát dahje áhkkobat, de ohpposet sii vuos eallit ipmilbalolaččat iežaset bearrašis ja máksit dan maid sii leat velggolaččat vánhemiiddáseaset. Dasgo dát lea dohkálaš Ipmilii.
5	 Áibbas okto báhcán leaskanisu lea bidjan doaivagis Ipmilii ja bissu rohkadallamis ja čuorvumis ijatbeaivvi.  
6	 Muhto son guhte duhtada iežas hálidusaid, lea eallinaga jápmán.  
7	 Rávve leaskkaid dása ge vai sii livčče láitemeahttumat.  
8	 Jos muhtun ii ane fuola fulkkiinis ja erenoamážit dáluolbmuinis, de son lea biehttalan oskku ja lea vearrát go eahpeoskkolaš.
9	 Leaskan sáhttá adnojuvvot dušše dat guhte lea deavdán guhttalogi jagi ja lea leamaš ovtta boatnjá áhkká.
10	 Son ferte leat dovddus buriin daguin, ja das ahte lea bajásgeassán mánáid, leamaš guosseláđis, bassan bassi olbmuid julggiid, veahkehan heađáláččaid ja viggan dahkat buriid juohke dáfus.
11	 Muhto ale dohkket nuorra leaskkaid, dasgo go himut giktaluvvojit nu ahte sii vajáldahttet Kristusa, de náitalstuvvagohtet.
12	 Dalle sii ožžot dan duomu ahte sii leat rihkkon vuosttaš lohpádusaset.
13	 Dasa lassin sii ohppet viehkat joavdelassan viesuid mielde. Eai ge dušše dan, muhto ohppet maiddái šláttardit ja šloahpardit ja hállet heivemeahttumiid.
14	 Dan dihtii mun dáhtun nuorra leaskkaid náitalit ođđasis, riegádahttit mánáid ja fuolahit dáluset, amaset sii addit vuostálastái liibba bilkidit sin.
15	 Muhtumat han leat juo jorgalan eret ja čuovvulan Sáhtána.
16	 Jos oskkolaš nissonis leat leaskkat iežas luhtte, de fuolahehkos son sin allos ge váivvidehko searvegotti, mii berre fuolahit daid leaskkaid guđet duođaid leat leaskkat.
17	 Vuorrasat geat leat buorit ovddasčuožžut, ánssášit guovttegeardásaš gudni, erenoamážit sii geat rahčet sárdnidemiin ja oahpahemiin.
18	 Dasgo čála cealká: Ale čana vuovssá njálmmi go dat lea ráidnemin gortniid, ja: Bargi ánssáša bálkkás.
19	 Ale vuostáiváldde váidalusaid vuorrasa vuostái muđuid go leat guokte dahje golbma duođašteaddji.
20	 Cuiggot buohkaid gullut sin guđet ellet suttus, earáide váruhussan.
21	 Ipmila, Jesus Kristusa ja válljejuvvon eŋgeliid ovddas mun gohčun du duođalaččat ahte don jeagadat dáid rávvagiid heivetkeahttá daid geange beallái, ja dagakeahttá maidege iežat miela mielde.
22	 Ale bija gieđaidat jurdilkeahttá geange ala, ale ge searvva earáid suttuide. Doala iežat buhtisin.
23	 Ale šat juga dušše čázi, muhto návddaš veaháš viinni čoavjját ja dávjjes buozalvasaidat dihtii.
24	 Muhtun olbmuid suttut leat albmosat ja ožžot duomuset ovddalgihtii; earáid suttuid duomut čuvvot easkka maŋŋil.
25	 Seammá láhkái buorit dagut ge leat albmosat, ja dat mat eai leat buorit, eai sáhte čihkkojuvvot.
