1	 Oskuguoimmit, jos oktage gávnnahalaš dahkamis veriid, de fertebehtet dii geain lea Vuoigŋa, bagadit su vuollegašvuođain. Várut, amat don ge geahččaluvvot.  
2	 Guddet guhtet guimmiideattet nođiid, ja ollašuhttet dainna lágiin Kristusa lága.  
3	 Dat guhte gáddá iežas maninge, vaikko ii leat mihkkege, beahttá iežas.  
4	 Guorahallos juohkehaš duššefal iežas daguid, de son sáhttá čeavlástallat das mii son ieš lea, ii ge dárbbaš veardidit iežas earáiguin,  
5	 dasgo juohkehaš galgá guoddit iežas noađi.
6	 Dat geasa oahpahuvvo Ipmila sátni, juogadehkos buot buriid oahpaheddjiinis.  
7	 Allet čádjádala! Ipmil ii divtte bilkidit iežas. Olmmoš láddje dan maid gilvá.  
8	 Dat guhte gilvá oažžásis, láddje gáđohusa oaččis; dat guhte gilvá Vuigŋii, láddje agálaš eallima Vuoiŋŋas.  
9	 Allot váibba dahkamis buriid. Jos mii eat vuollán, de mii oažžut láddjet go áigi dievvá.
10	 Dahkkot buriid buohkaide nu guhká go lea áigi, ja eanemusat sidjiide geaid osku ovttasta minguin.
11	 Gehččet makkár stuora bustávaiguin mun čálán gieđainan didjiide!
12	 Sii geat bággejit din birračuohpahit iežadet, leat dakkárat geat dáhttot háhkat alcceseaset olgguldas gudni vai veltet doarrádallojuvvomis Kristusa ruossa dihtii.
13	 Eai sii ge jeagat lága geat diktet iežaset birračuhppojuvvot, muhto sii dáhttot din birračuhppojuvvot, vai sáhtášedje čeavlástallat dainna mii lea dáhpáhuvvan din rupmašiidda.
14	 Muhto mun in goassege dáhto rábmot maidege eará go min Hearrá Jesus Kristusa ruossa, masa máilbmi lea russiinávlejuvvon mu dáfus, ja mun máilmmi dáfus.
15	 Birračuohpahus dahje birračuohpakeahttáivuohta ii leat deaŧalaš, muhto deaŧalaš lea ahte lea ođđa sivdnádus.
16	 Ráfi ja váibmoláđisvuohta lehkos singuin geat vádjolit dán njuolggadusa mielde, ja Ipmila Israeliin!
17	 Dás duohko ii oktage oaččo šat givssidit mu, dasgo mus leat Jesusa mearkkat iežan rupmašis.
18	 Oskuguoimmit, min Hearrá Jesus Kristusa árbmu lehkos din vuoiŋŋain! Amen.
