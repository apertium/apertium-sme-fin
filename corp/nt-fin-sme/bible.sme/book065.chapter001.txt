1	 Dearvvuođat Judasis, Jesus Kristusa bálvaleaddjis ja Jáhkoba vieljas, sidjiide geaid Ipmil Áhčči lea rávkan, geaid son ráhkista ja várjala Jesus Kristusa várás.
2	 Váibmoláđisvuohta, ráfi ja ráhkisvuohta šaddoset valljugasat din oassái!
3	 Ráhkkásiiddán, go mun áŋgirvuođain čálán didjiide min oktasaš bestojumi birra, de mun anán dárbbašlažžan rávvet din soahtat dan oskku ovddas mii oktii lea addojuvvon bassi olbmuide.  
4	 Dasgo din gaskii leat njáhkan muhtun olbmot guđet áigá juo leat mearriduvvon dupmui. Sii leat ipmilmeahttumat ja botnjet min Ipmila árpmu vai besset eallit nuoskivuođas, ja sii biehttalit min áidna ráđđejeaddji ja Hearrá, Jesus Kristusa.
5	 Mun dáhtun muittuhit didjiide, vaikko dii juo diehtibehtet buot dan, mo Hearrá besttii álbmoga eret Egyptas, muhto dasto duššadii sin geat eai oskon.  
6	 Ja daid eŋgeliid geat eai várjalan alla árvvuset, muhto guđđe orrunsajiset, daid son doallá čatnosis seavdnjadasas agálaš láhkkiiguin duomu stuora beaivvi rádjái.  
7	 Nu geavai maiddái Sodomain ja Gomorrain ja daid ránnjágávpogiiguin, gos olbmot jorgaledje nuoskivuhtii ja ohce sohkabealálaš bonjuvuođaid nugo dát eŋgelat. Dál sii leat várrehusa ovdamearkan go sii ráŋggáštuvvojit agálaš dolain.
8	 Nu gis dahket dát olbmot ge; go sii rohttašuvvet de nuoskkidit rupmaša, badjelgehččet ipmilvuođa válddi ja bilkidit vuoiŋŋafámuid.  
9	 Ii váldoeŋgel Mikael ge duostan cealkit bilkádusduomu dalle go lei nákkáhallamin beargalagain Movssesa rupmaša alde, muhto son dušše celkkii: «Hearrá ráŋggáštehkos du!»
10	 Muhto dát olbmot gal bilkidit dan maid eai dovdda, ja dainna maid sii ipmirdit luonddu mielde, dego jierpmehis spiret, sii bilidit iežaset.
11	 Vuoi sin! Sii leat čuovvugoahtán Kaina luotta ja leat vuoittuset dihtii addán iežaset Bileama čádjádussii ja duššaduvvojit nugo Korah su gážžárvuođa dihtii.
12	 Dát olbmot leat dego heahpatdielkkut go sii balakeahttá oassálastet din ráhkisvuođamállásiin ja fuolahit dušše iežaset. Sii leat arvvehis balvvat maid biegga dolvvoda. Sii leat šattohis muorat čakčat, guovtte geardái jápmán ja gaikojuvvon ruohttasiiguin.
13	 Sii leat máraideaddji meara bárut ja daid soktagierragat čájehit sin heahpada; sii leat láhppon násttit, maid agálaš idjaseavdnjadas lea vuordimin.
14	 Aiddo sin birra lei ge Henok, Áttáma maŋisboahtti čihččet buolvvas, einnosteamen go celkkii: «Geahča, Hearrá boahtá duháhiid bassi veagaiguin
15	 doallat duomu buohkaid badjel ja ráŋggáštit buot ipmilmeahttumiid sin gaskkas sin ipmilmeahttun daguid ovddas, ja buot garra sániid ovddas maid dát ipmilmeahttun suttolaččat leat sárdnon su vuostái.»
16	 Sii nimmorit ja váidalit heajos oasiset, muhto ellet anistumiideaset mielde. Sii sárdnot čeavlás sániid ja ávkkiset dihtii guoktiluššet olbmuiguin.
17	 Muhto dii, ráhkkásiiddán, muitet daid sániid maid min Hearrámet Jesus Kristusa apoastalat leat sárdnon.
18	 Sii sárdno didjiide ahte maŋimuš áiggi bohtet bilkideaddjit geat vádjolit ipmilmeahttun anistumiideaset mielde.
19	 Dát leat sii geat sirrejit olbmuid; sii leat máilmmálaččat ja sis váilu Vuoigŋa.
20	 Muhto dii, ráhkkásiiddán, huksejehket iežadet basimus oskkudet ala ja rohkadallet Bassi Vuoiŋŋas.
21	 Bissot Ipmila ráhkisvuođas vuorddedettiin Hearrá Jesus Kristusa váibmoláđisvuođa mii addá didjiide agálaš eallima.
22	 Lehket váibmoláđđásat sidjiide geat eahpidit;
23	 bestet sin go rohttebehtet sin eret dolas. Muhto lehket earáide váibmoláđđásat, dievva balus, nu ahte fasttášehpet velá gávttiid ge main leat oaččálašvuođa dielkkut.
24	 Sutnje geas lea fápmu várjalit din jorraleamis eret ja bidjat din hearvásvuođas ovdii, láitemeahttumin ja dievva ávus,
25	 áidna Ipmilii, min beasti Jesus Kristusa, Hearrámet, bokte, sutnje gullá gudni ja allatvuohta, váldi ja fápmu, ovdal buot áiggiid, dál ja agálaš áigái! Amen.
