1	 Jesus njiejai váris, ja stuora olmmošjoavku čuovui su.  
2	 De bođii muhtun spihtálaš, luoitádii su ovdii ja dajai: «Hearrá, jos don dáhtožat, de sáhtát buhtistit mu.»  
3	 Jesus geigii gieđas, guoskkahii su ja celkkii: «Mun dáhtun, šatta buhtisin!» Dakkaviđe olmmái buhtistuvvui spihtálvuođas.  
4	 Jesus celkkii sutnje: «Várut dadjamis maidege geasage dán birra! Muhto mana čájehit iežat báhppii ja oaffaruša dan maid Movsses lea gohččon. Dat lea olbmuide duođaštussan.»
5	 Go Jesus lei joavdamin Kapernaumii, de bođii muhtun offiseara su lusa ja dáhtui sus veahki:  
6	 «Hearrá, mu bálvaleaddji lea veallámin lámisin ruovttus, ja sus leat garra bákčasat.»  
7	 Jesus celkkii: «Mun boađán buoridit su.»  
8	 Muhto offiseara vástidii sutnje: «Hearrá, mun in leat dohkálaš ahte don boađášit mu vissui. Muhto cealkke dušše ovtta sáni, de mu bálvaleaddji dearvvašmuvvá.  
9	 Dasgo mun lean ieš gohčohallama vuloš, ja iežan vuolde gis leat soalddáhat. Jos dajan nubbái: Mana! de son manná, ja nubbái: Boađe! de son boahtá, ja bálvaleaddjásan: Daga dán! de son dahká dan.»
10	 Jesus ovddošii go gulai dán ja celkkii daidda geat ledje čuovvumin su: «Duođaid, mun cealkkán didjiide: Dákkár nana oskku in leat gávdnan velá Israelis ge.
11	 Mun cealkkán didjiide: Eatnagat bohtet nuortan ja oarjin ja čohkkájit almmiriikka beavddis Abrahamain ja Issáhiin ja Jáhkobiin.
12	 Muhto riikka árbbolaččat bálkestuvvojit olggobeallái seavdnjadassii; doppe sii čirrot ja gižahit bániid.»
13	 Jesus celkkii offiserii: «Mana ruoktot! Šaddos nugo don oskot.» Ja bálvaleaddji dearvvašmuvai seammá bottus.
14	 Das maŋŋil Jesus bođii Biehtára geahčai ja oinnii ahte Biehtára vuoni lei veallámin seaŋggas heajos buohccin.
15	 Jesus guoskkahii su gieđa, ja dávda luittii su. Nisu čuožžilii ja bálvališgođii su.
16	 Go šattai eahket, de sii bukte su lusa olusiid geain ledje bahá vuoiŋŋat. Son ájii vuoiŋŋaid olggos sániidisguin ja buoridii buot buhcciid,
17	 vai ollašuvašii dat mii lea celkojuvvon profehta Jesaja bokte: Son válddii eret min vigiid ja guttii min buozalvasaid.
18	 Go Jesus oinnii olmmošjoavkku iežas birra, de gohčui doalvut iežas nuppi beallái jávrri.
19	 Muhtun čálaoahppavaš bođii su lusa ja dajai: «Oahpaheaddji, mun áiggun čuovvut du gosa ihkinassii manažat.»
20	 Jesus vástidii: «Riebaniin leat biejut, ja almmi lottiin leat beasit, muhto Olbmobártnis ii leat sadji gos vuoiŋŋastahtášii oaivvis.»
21	 Muhtun su máhttájeddjiin dajai sutnje: «Hearrá, suova mu vuos mannat ruoktot hávdádit áhččán.»
22	 Muhto Jesus celkkii sutnje: «Čuovo mu, anne jábmit hávdádit jábmiideaset!»
23	 Jesus loaiddastii dál fatnasii, ja su máhttájeaddjit čuvvo su.
24	 De šattai garra riđđu jávrái, nu ahte fanas measta jávkkai báruid sisa. Muhto Jesus ieš lei oađđimin.
25	 Dalle sii bokte su ja dadje: «Hearrá, beastte min! Mii heavvanit!»
26	 Son cealká sidjiide: «Manne dii ballabehtet? Dii uhcán oskkolaččat!» De son čuožžilii ja šikkui biekka ja jávrri, ja šattai vuodjagoalki.
27	 Olbmot ovddošedje ja jerre: «Gii son lea go sihke biegga ja jávri jeagadit su.»
28	 Go Jesus joavddai nuppi beallái jávrri Gadarena guvlui, de bohte su ovddal guokte bosttahuvvon olbmá hávderokkiin. Soai leigga nu váralaččat ahte ii oktage beassan dakko meattá geaidnoráigge.
29	 Soai gilljugođiiga: «Ipmila Bárdni, mii dus lea munnuin dahkamuššan? Leat go boahtán deike ovdal áiggi givssidit munno?»
30	 Veahá gaskka das eret lei stuora spiidneeallu guohtumin.
31	 Bahá vuoiŋŋat ánuhedje sus: «Jos áját min olggos, de bija min spiidneellui.»
32	 Jesus celkkii: «Mannet dohko!» ja dat vulge olbmáguoktás ja manne spiinniid sisa. Dalle oppa eallu hurgalii báktedardda badjel vuolás jávrái ja heavvanii.
33	 Spiidneguođoheaddjit viehkaledje báhtui, ja go bohte gávpogii, de muitaledje buot, maiddái dan mii lei dáhpáhuvvan bosttahuvvon olbmáide.
34	 Olles gávpot vulggii dál Jesusa ovddal, ja go sii deive su, de ánuhedje su vuolgit eret sin guovllus.
