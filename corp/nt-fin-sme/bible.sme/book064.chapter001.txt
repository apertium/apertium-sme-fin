1	 Dearvvuođat vuorrasis ráhkis Gaiusii gean mun ráhkistan duohta ráhkisvuođain.  
2	 Ráhkkásan, mun sávan ahte don juohke dáfus ealášit bures ja livččet dearvvaš, nugo maiddái du siellu lea.
3	 Mun illudin sakka go oskuvieljat bohte ja duođaštedje man oskkáldas don leat duohtavuhtii, ahte don vádjolat duohtavuođas.  
4	 Ii mihkkege illudahte mu eanet go gullat ahte mu mánát vádjolit duohtavuođas.
5	 Ráhkkásan, don leat oskkáldas buot das maid don dagat oskuvieljaide, vaikko sii velá leat vierrásat.  
6	 Searvegotti ovddas sii leat duođaštan du ráhkisvuođa birra. Lea buorre jos don veahkehivččet sin joatkit mátkki, nugo Ipmil dáhttu.  
7	 Sii han leat vuolgán Nama dihtii, eai ge sii leat váldán vuostái veahki báhkiniin.  
8	 Danne mii leat geatnegasat veahkehit sin, vai mii beassat leat duohtavuođa bargoguoimmit.
9	 Mun lean čállán muhtun sániid searvegoddái. Muhto Diotrefes gii áinnas hálidivččii leat ovddimus sin searvvis, ii dohkket min.
10	 Dan dihtii, go mun boađán, de mun áiggun muittuhit sutnje su daguid, mo son gilvá bahás ságaid min birra. Ii ge das galle. Ieš son ii dohkket oskuvieljaid, ja go earát dáhttot dahkat dan, de son hehtte sin ja ádjá sin olggos velá searvegottis.
11	 Ráhkkásan, ale ane bahá ovdagovvan, muhto buori! Dat guhte dahká buori, boahtá Ipmilis. Dat guhte dahká bahá, ii leat oaidnán Ipmila.
12	 Demetrios oažžu buori duođaštusa buohkain, maiddái duohtavuođas alddis. Mii ge duođaštit, ja don dieđát ahte min duođaštus lea duohta.
13	 Vaikko mus livččii vel ollu čállit dutnje, de in hálit čállit bleahkain ja peannain.
14	 Mun doaivvun oaidnit du fargga, vai moai besse sártnodit muođus muhtui.
15	 Ráfi lehkos duinna! Ustibat celket dearvvuođaid. Cealkke dearvvuođaid ustibiidda, juohkehažžii sis.
