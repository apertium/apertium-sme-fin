1	 Munnje addojuvvui soabbelágán mihttomuorra, ja munnje celkojuvvui: «Čuožžil ja mihtit Ipmila tempela ja áltára ja loga sin geat rohkadallet doppe!  
2	 Muhto mana tempela ovdašilju meattá, ale mihtit dan, dasgo dat lea addojuvvon báhkiniidda, ja sii dulbmet bassi gávpoga julggiideaset vuollái njealljelogiguokte mánu áiggi.
3	 Mun attán fámu guovtti duođašteaddjásan, gárvodan horstabiktasiiguin, profehtastallat duhátguoktečuođiguhttalot beaivvi.»  
4	 Duođašteaddjit leat dat guokte oljomuora ja guokte lámppá mat čužžot eatnama hearrá ovddas.  
5	 Jos giige dáhttu vahágahttit daid, de boahtá daid njálmmis dolla mii duššada daid vašálaččaid. Nu galgá jápmit juohkehaš guhte dáhttu vahágahttit daid!  
6	 Dain lea fápmu giddet almmi, amas arvit dan áiggi go dat profehtastallet, ja dain lea fápmu dahkat čázi varran, ja fápmu časkit eatnama juohkelágán givssiiguin, nu dávjá go dáhttot.
7	 Go dat leat geargan duođašteamis, dalle boahtá beahtu bajás čiekŋalasas soahtat daid vuostái, ja dat vuoitá daid ja goddá daid.  
8	 Daid rupmašat báhcet dan stuora gávpoga geainnu ala, dan mii vuoiŋŋalaččat gohčoduvvo Sodoman ja Egyptan, doppe gos maiddái daid Hearrá russiinávlejuvvui.  
9	 Ollu sogaid, čearddaid, gielaid ja álbmogiid olbmot oidnet daid rupmašiid veallámin das bealnjealját beaivvi, ii ge oktage beasa hávdádit daid.
10	 Eatnama ássit illudit ja ávvudit daid vuorbbi dihtii ja sáddejit attáldagaid guhtet guimmiidasaset. Dasgo dát guokte profehta leat leamaš stuora giksin eatnama ássiide.
11	 Muhto bealnjealját beaivvi geažes bođii Ipmilis sudnuide eallima vuoigŋa; soai čuožžileigga ja čuoččuiga julggiideaskka alde, ja dat geat oidne sudno, ballagohte sakka.
12	 De soai gulaiga almmis alla jiena mii celkkii sudnuide: «Boahtti deike bajás!» Ja soai manaiga bajás albmái balvva siste vašálaččaideaskka oaidnut.
13	 Dan seammás bođii stuora eatnandoarggástus, ja logádas gávpogis duššai. Čiežaduhát olbmo dušše eatnandoarggástusas, ja sii geat báhce, suorganedje ja gudnejahttigohte almmi Ipmila.
14	 Nubbi vuoi-čuorvvas lea vássán, muhto goalmmát vuoi-čuorvvas boahtá fargga.
15	 Čihččet eŋgel bosádii básonis. De gullojedje almmis alla jienat mat celke: Máilmmi gonagasváldi gullá dál min Hearrái ja sutnje gean son lea vuoiddadan, ja son ráđđe álo ja agálašvuhtii.
16	 Dalle dat njealljegoalmmátlot vuorrasa geat čohkkájedje truvnnuineaset Ipmila ovddas, luoitádedje gopmut ja gudnejahtte Ipmila
17	 ja celke: Mii giitit du, Hearrá Ipmil, Buotveagalaš, guhte leat ja ledjet, danne go don leat čájehan stuora fámot ja leat ráđđegoahtán.
18	 Álbmogat moaráhuvve, muhto dál lea du moarri boahtán, dat áigi go jábmit dubmejuvvojit, áigi go bálkkášat bálvaleddjiidat, profehtaid, bassi olbmuid ja sin geat ballet du namas, smávváid ja stuorráid, ja duššadat sin geat duššadit eatnama.
19	 Almmis rahpasii Ipmila tempel, ja lihtu árka bođii oidnosii su tempelis. De álddagasttii, baján čearggui, eanan doarggistii ja stuora čuorbmasat gahčče.
