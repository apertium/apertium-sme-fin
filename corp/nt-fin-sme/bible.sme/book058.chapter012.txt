1	 Go min birra leat nu stuora joavku duođašteaddjit, de biddjot eret buot nođiid mat hehttejit min ja suttu mii nu álkit cieggá midjiide. Vihkot áŋgirvuođain gitta loahpa rádjái dan gilvvu mii mis lea ovddabealde,  
2	 geahčadettiin Jesusii, guhte ásaha ja ollašuhttá oskku, ja guhte boahttevaš ilu dihtii gierddai ruossa gillámušaid beroškeahttá heahpadis ja dál čohkká Ipmila truvnnu olgeš bealde.  
3	 Jurddašehket su guhte gierddai suttolaččaid garra vuostehágu amadet massit roahkkatvuođadet ja hearddohuvvat.
4	 Dii ehpet leat vel šaddan golggahit varaidet soađis suttu vuostái.  
5	 Dii lehpet vajáldahttán dán rávvaga mii sárdnu didjiide nugo mánáide: Mánážan, ale uhcáš Hearrá bagadusa, ale hearddohuva go son bagada du,
6	 dasgo gean Hearrá ráhkista, su son bagada, ja son risse juohkehačča gean váldá mánnánis.
7	 Din gillámušat leat bagadussan. Ipmil meannuda dinguin nugo mánáidisguin. Sáhttá go leat dakkár mánná, gean ii áhčči bagadivčče?  
8	 Jos dii nappo ehpet leat bagaduvvon, nugo buohkat earát, de dii lehpet juolgemánát ehpet ge rivttes mánát.  
9	 Go min eatnanlaš áhčit bagadedje min, de mii aniimet sin árvvus. Eat go mii vel ollu eanebut galggaše leat vuoiŋŋalaš Áhččámet vuolibužžan, vai eallit.
10	 Dasgo min áhčit bagadedje min dušše oanehis áiggi várás ja nugo sin mielas orui buorre, muhto Ipmil dahká dan midjiide ávkin vai mii šattašeimmet oasálažžan su bassivuhtii.
11	 Buot bagadus gal orru leamen eambbo morašin go illun nu guhká go dat bistá, muhto dat šaddada ráfi ja vanhurskkisvuođa sis guđet leat bagaduvvon.
12	 Nannejehket nappo váiban gieđaid ja vuoimmehuvvan čippiid!
13	 Johtet njulges bálgáid, amas skierpmá juolgi vealččihit, muhto vai dat buorrána.
14	 Váinnuhehket ráfi buohkaiguin ja dan bassivuođa man haga ii oktage oaččo oaidnit Hearrá.
15	 Váruhehket amas oktage báhcit oaseheapmin Ipmila árpmus, amas mihkkege vahátlaš bahčavuođa ruohttasiid beassat šaddat ja mirkkohit eatnagiid.
16	 Váruhehket, amas oktage dis eallit furrodagas dahje eahpebassivuođas nugo Esau, guhte ovtta mállása ovddas vuvddii vuosttašriegádeaddji vuoigatvuođas.
17	 Dii han diehtibehtet ahte go son dasto dáhtui buressivdnádusa, de hilgojuvvui. Vaikko son bivddii dan čieru, de ii beassan dahkat buorádusa.
18	 Ehpet dii leat boahtán dakkár vári lusa man sáhttá guoskkahit gieđain, gos lea njuoršudolla, čáhppes balva, seavdnjatvuohta ja riđđudálki,
19	 ehpet dohko gos gullui básoniid čuodjan ja jietna mii sártnui nu ahte guldaleaddjit biehttaledje gullamis dan.
20	 Dasgo sii eai gierdan gullat dán gohččuma: «Jos velá spire ge guoská várrái, de dat galgá geađgáduvvot.»
21	 Dat oainnáhus lei nu suorggatlaš ahte Movsses ge celkkii: «Mun balan sakka ja doarggistan.»
22	 Muhto dii lehpet boahtán Sionvári vuollái, ealli Ipmila gávpogii, almmálaš Jerusalemii. Doppe leat duháhiid mielde eŋgelat, ávvudančoagganeapmi
23	 ja vuosttašriegádeddjiid searvegoddi, dat, geaid namat leat čállojuvvon almmi girjjiide. Doppe lea Ipmil, buohkaid duopmár, ja sin vuoiŋŋat guđet leat vanhurskásat ja dahkkojuvvon ollisin,
24	 ja doppe lea Jesus, ođđa lihtu gaskaolmmái, ja riškkuhanvarra mii sárdnu beaktileabbot go Abela varra.
25	 Váruhehket amadet hilgut su guhte sárdnu! Jos sii eai vealtan ráŋggáštusas guđet hilgot su guhte sártnui ipmillaš sániid eatnama alde, de dađe vissáseabbot mii eat vealtta das jos jorgalit sus eret gean sánit bohtet almmis.
26	 Dalle su jietna lihkahii eatnama, ja dál son lea lohpidan: «Oktii vel lihkahan eatnama, in ge dušše dan, muhto maiddái almmi.»
27	 Dát sánit «oktii vel» mearkkašit ahte buot mii lea sivdniduvvon, lihkkasa ja sirdašuvvá, vai dat mii ii lihkkas, bisošii.
28	 Go mii oažžut riikka mii ii lihkkas, de lehkot dan dihtii giitevaččat ja bálvalehkot Ipmila su dáhtu mielde ipmilbalolašvuođas ja balus,
29	 dasgo min Ipmil lea loaktevaš dolla.
