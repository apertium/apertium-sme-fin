1	 Oskuguoimmit, dii han diehtibehtet ieža ahte min galledeapmi din luhtte ii lean duššás.  
2	 Vaikko mii leimmet gillán ja illástuvvon Filippis nugo diehtibehtet, de Ipmil attii midjiide roahkkatvuođa sárdnidit evangeliumis didjiide, fuolakeahttá garra vuostehágus.  
3	 Mii eat sárdnidan didjiide čádjideamis, buhtismeahttun áigumušas eat ge behtolašvuođas.  
4	 Muhto Ipmil lea atnán min dohkálažžan nu ahte evangelium lea oskkilduvvon midjiide. Go mii sárdnut, de eat sártno vai dohkkešeimmet olbmuide, muhto baicca Ipmilii guhte guorahallá min váimmuid.  
5	 Dasgo mii eat goassege viggan oalgguhit din sániiguin, nugo diehtibehtet, eat ge čiegus ávkkástallamiin, das lea Ipmil min duođašteaddji.  
6	 Mii eat bivdán gudni olbmuin, eat dis eat ge earáin,  
7	 vaikko mii livččiimet sáhttán gáibidit dan árvvu mii mis lea Kristusa apoasttalin, muhto mii leimmet baicca láđđásat didjiide. Dego njamaheaddji eadni dikšumin mánáidis,  
8	 mii hálideimmet njuoras ráhkisvuođas addit didjiide eat dušše Ipmila evangeliuma, muhto maiddái iežamet heakka. Dasgo dii lehpet šaddan ráhkisin midjiide.  
9	 Oskuguoimmit, dii han muitibehtet mo mii barggaimet ražaimet. Mii barggaimet ijatbeaivvi amamet šaddat didjiide noađđin go sárdnideimmet Ipmila evangeliuma didjiide.
10	 Dii han lehpet duođašteaddjit dasa, ja nu lea Ipmil ge, ahte min eallin din gaskkas guđet oskubehtet, lei bassi, vuoigatlaš ja láitemeahttun.
11	 Dii diehtibehtet maiddái ahte mii dagaimet dinguin juohkehaččain nugo áhčči dahká mánáidisguin.
12	 Mii rávviimet ja jeđđiimet din ja ávžžuheimmet din eallit dohkálažžan Ipmilii, gii rávká din riikasis ja hearvásvuohtasis.
13	 Dan dihtii mii heaittekeahttá giitalit Ipmila go dii vuostaiválddiidet Ipmila sáni man dii gulaidet min sárdnideamen didjiide, ehpet olbmuid sátnin, muhto danin mii dat duođaid lea, Ipmila sátnin, mii maiddái duddjo din siste guđet oskubehtet.
14	 Oskuguoimmit, didjiide lea dáhpáhuvvan dat seammá mii dáhpáhuvai Judeas Ipmila searvegottiide, daidda mat gullet Kristus Jesusii. Dasgo dii lehpet gillán dan seammá iežadet riikkaguimmiin maid sii leat gillán juvddálaččain,
15	 sii geat godde Hearrá Jesusa ja profehtaideaset ja leat doarrádallan min. Sii eai leat Ipmila miela mielde ja leat buot olbmuid vuostái,
16	 dasgo sii hehttejit min sárdnideames báhkiniidda, amaset dat bestojuvvot. Dan láhkái sii álelassii devdet suttuideaset mihtu. Muhto moarri lea juksan sin ge ollásit.
17	 Oskuguoimmit, oanehis áigái mii earuhuvvuimet dis, muhto dušše olgguldasat, eat ge min váimmuin. Mii ohcaleimmet din ja duođaid hálideimmet oaidnalit dinguin.
18	 Danne dáhtuimet boahtit din lusa, ja mun, Bávlos, geahččalin oktii ja guktii, muhto Sáhtán hehttii min.
19	 Gii lea min doaivva, illu ja vuoitokruvdnu Hearrámet Jesusa ovddas go son boahtá, jos ehpet dii?
20	 Duođaid, dii lehpet min gudni ja illu!
