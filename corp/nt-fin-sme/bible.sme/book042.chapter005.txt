1	 Muhtun beaivvi go Jesus lei čuožžumin Gennesaretjávregáttis ja olbmot bahkkejedje su birra gullat Ipmila sáni,  
2	 de fuomášii guokte fatnasa jávregáttis. Bivdit ledje mannan eret fatnasiin ja ledje doidimin firpmiideaset.  
3	 Jesus manai nuppi fatnasii mii gulai Simmonii, ja dáhtui su sirdilit veahá eret gáttis. De čohkánii oahpahit olbmuid.
4	 Go son lei geargan sárdnumis, de dajai Simmonii: «Suhket fávlelii ja suhppejehket firpmiideattet bivdit!»  
5	 Simmon vástidii: «Oahpaheaddji, mii leat bargan geažos ija eat ge leat fidnen maidege. Muhto du sáni mielde mun suhppen firpmiid.»  
6	 De sii dahke nu ja godde nu ollu guliid ahte fierpmit goasii gaikánedje.  
7	 Sii sevve guimmiidasaset nuppi fatnasis boahtit veahkkin. Ja go sii bohte, de devde goappašiid fatnasiid, nu ahte measta vudjo.  
8	 Go Simmon Biehtár oinnii dan, de luoitádii Jesusa julggiid ovdii ja dajai: «Hearrá, guođe mu, danne go mun lean suttolaš olmmái.»  
9	 Dasgo son ja buohkat geat ledje su mielde, hirpmástuvve dan stuora sállašis man ledje fidnen.
10	 Nu maiddái Sebedeusa bártniguovttos, Jáhkot ja Johanas, geat leigga Simmona bivdoguoimmit. Muhto Jesus celkkii Simmonii: «Ale bala! Dás duohko don bivddát olbmuid.»
11	 De sii suhke gáddái, guđđe buot ja čuvvo su.
12	 Go Jesus lei muhtun gávpogis, de bođii su lusa olmmái gii lei dievva spihtálvuođas. Son oinnii Jesusa ja luoitádii su ovdii muođut eatnamii ja ánuhii sus: «Hearrá, jos don dáhtožat, de sáhtát buhtistit mu.»
13	 Jesus geigii gieđas, guoskkahii su ja celkkii: «Mun dáhtun, šatta buhtisin!» Dakkaviđe jávkkai spihtálvuohta.
14	 Jesus gilddii su muitaleames dan geasage ja jotkkii: «Muhto mana čájehit iežat báhppii, ja oaffaruša buhtástusat ovddas nugo Movsses lea gohččon. Dat lea olbmuide duođaštussan.»
15	 Sáhka su birra goit viidánii velá eambbo go ovdal, ja stuora joavkkut bohte su lusa gullat su ja buoriduvvot buohcuvuođaineaset.
16	 Muhto son geahččalattai geassádit ávdin báikkiide rohkadallan dihtii.
17	 Muhtun beaivvi go son lei oahpaheamen olbmuid, de muhtun farisealaččat ja láhkaoahpaheaddjit ledje das; sii ledje boahtán buot Galilea giliin, Judeas ja Jerusalemis. Jesusis lei Hearrá fápmu buoridit buhcciid.
18	 Muhtun olbmát gudde dohko lámis olbmá guoddinseaŋgga alde. Sii vigge guoddit su sisa ja bidjat Jesusa ovdii.
19	 Muhto go olbmuid eatnatvuođa dihtii eai sáhttán buktit su sisa, de sii manne dáhki ala, luvvestedje moadde diilageađggi ja luite su vulos, aiddo Jesusa ovdii.
20	 Go Jesus oinnii sin oskku, de celkkii: «Olmmoš, du suttut leat dutnje ándagassii addojuvvon.»
21	 Muhto čálaoahppavaččat ja farisealaččat jurddašišgohte: «Gii lea dát gii bilkida Ipmila? Gii sáhttá addit suttuid ándagassii earet go Ipmil?»
22	 Jesus diđii maid sii jurddašedje ja celkkii sidjiide: «Maid dii duođaid jurddašehpet váimmuineattet?
23	 Goappá lea álkkit cealkit, jogo: Du suttut leat dutnje ándagassii addojuvvon, dahje: Čuožžil ja vázzil?
24	 Muhto vai dii dieđášeiddet ahte Olbmobártnis lea fápmu eatnama alde addit suttuid ándagassii» – ja son sárdnu lámis olbmái – «de mun cealkkán dutnje: Čuožžil, váldde seaŋggat ja mana ruoktot!»
25	 Ja dakkaviđe čuožžilii olmmái buohkaid oaidnut, válddii seaŋgga man alde lei veallán, ja manai ruoktot máinnodettiin Ipmila.
26	 Buohkat imaštedje sakka ja máidno Ipmila. Sii šadde ballui ja dadje: «Odne mii leat oaidnán jáhkkemeahttuma!»
27	 Dasto Jesus manai olggos ja oinnii muhtun Levi-nammasaš tuollára čohkkámin tuolloviesus. Jesus celkkii sutnje: «Čuovo mu!»
28	 Ja Levi guđii visot, čuožžilii ja čuovui su.
29	 Levi ráhkadii sutnje guossemállásiid iežas viesus, ja ollu tuollárat ja earát ledje čohkkámin singuin beavddis.
30	 Farisealaččat ja erenoamážit sin čálaoahppavaččat nimmoredje ja dadje máhttájeddjiide: «Manne dii boradehpet ja juhkabehtet tuolláriiguin ja suttolaččaiguin?»
31	 Muhto Jesus vástidii sidjiide: «Eai dearvvaš olbmot dárbbaš dálkkasteaddji, muhto buohccit.
32	 Mun in leat boahtán rávkat jorgalussii vanhurskásiid, muhto suttolaččaid.»
33	 Sii dadje sutnje: «Johanasa máhttájeaddjit atnet dávjá borakeahttáivuođa ja rohkadallet, ja nu dahket farisealaččaid máhttájeaddjit ge, muhto du máhttájeaddjit borret ja juhket.»
34	 Jesus vástidii sidjiide: «Sáhttibehtet go gáibidit headjagussiid atnit borakeahttáivuođa dan botta go irgi lea sin luhtte?
35	 Muhto áigi boahtá go irgi váldojuvvo sis eret, ja daid beivviid go dat dáhpáhuvvá, de sii atnet borakeahttáivuođa.»
36	 Son muitalii sidjiide veardádusa ge: «Ii oktage gaikko bihtá ođđa biktasis duokŋasin boares biktasii. Dasgo dalle han gaikkoduvvo ođđa bivttas, ja ođđa biktasa duokŋas ii heive boares biktasii.
37	 Ii ge oktage leaikko varas viinni boares náhkkeseahkaide. Dasgo dalle varas viidni ludde boares seahkaid, ja viidni golgá olggos ja seahkat billašuvvet.
38	 Muhto leaikko varas viinni ođđa náhkkeseahkaide.
39	 Ii ge oktage gii lea juhkan boares viinni, hálit varas viinni, dasgo son dadjá ahte boarráset lea buoret.»
