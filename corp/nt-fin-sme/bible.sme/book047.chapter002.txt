1	 Mun ledjen mearridan ahte in vuolgge oktii vel din lusa jos dat dagaha didjiide morraša.  
2	 Dasgo jos mun buvttán didjiide morraša, gii dalle illudahtášii mu earet go dat gean mun lean dagahan morrašii?  
3	 Ja aiddo dan dihtii mun čállen nugo čállen, amaset sii geat galge illudahttit mu, buktit munnje morraša go mun boađán. Ja mun luohtán didjiide buohkaide ja dieđán ahte mu illu lea maiddái din.  
4	 Mun čállen didjiide stuora morrašis ja váibmobákčasis ja ollu gatnjaliiguin. In mun čállán buktin dihtii didjiide morraša, muhto vai dii áddešeiddet man čiekŋalit mun ráhkistan din.
5	 Jos muhtun lea buktán morraša nubbái, de son ii leat buktán morraša dušše munnje, muhto didjiide buohkaide, goitge muhtun muddui, aman dadjat menddo ollu.  
6	 Muhto dákkár olbmui lea doarvái dat ráŋggáštus man eatnasat dis leat juo addán sutnje.  
7	 Dál galgabehtet baicca addit sutnje ándagassii ja jeđđet su amas áibbas vuodjut morrašii.  
8	 Danne mun rávven din ain čájehit sutnje stuora ráhkisvuođa.  
9	 Aiddo dan dihtii mun čállen ge didjiide vai oččošin diehtit lehpet go gulolaččat juohke láhkái.
10	 Sutnje geasa dii addibehtet ándagassii, attán mun ge ándagassii. Ja go lean addán ándagassii, jos mus oppa leažžá ge mihkkege mas addit ándagassii, de lean addán ándagassii din dihtii Kristusa muođuid ovddas
11	 amas Sáhtán beassat beahttit min. Dasgo mii diehtit makkár juonat sus leat.
12	 Go mun bohten Troasii sárdnidit Kristusa evangeliuma, de Hearrá rabai munnje uvssa.
13	 Mun in dattege ráfáiduvvan, dasgo mun in gávdnan oskuvielljan Titusa doppe. Danne dahken sidjiide dearvvuođaid ja jotken Makedoniai.
14	 Muhto giitu lehkos Ipmilii, guhte álo addá midjiide oasi Kristusa vuoitufárus ja diktá min juohke báikái viiddidit dieđu su birra dego njálgga hája.
15	 Dasgo mii leat Kristusa njálgga hádja mii badjána Ipmila ovdii; dan hája dovdet sihke sii geat bestojuvvojit, ja sii geat mannet gáđohussii;
16	 sidjiide geat mannet gáđohussii, mii leat jápminhádja mii doalvu jápmimii, muhto sidjiide geat bestojuvvojit, mii leat eallinhádja mii doalvu eallimii. Gii sáhttá dán dahkat?
17	 Dasgo mii eat leat nugo eatnagat geat verrošit Ipmila sániin, muhto danne go Ipmil lea vuolggahan min, mii sárdnidit dan duođalaččat Kristusa bálvaleaddjin Ipmila muođuid ovddas.
