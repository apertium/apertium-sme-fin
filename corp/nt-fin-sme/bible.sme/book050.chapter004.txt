1	 Oskuguimmiidan, geaid mun ráhkistan ja áibbašan, mu illu ja mu vuoitokruvdnu, bissot nappo nanusin Hearrás, ráhkkásiiddán!
2	 Mun rávven Euodia ja Syntyke: Soabadeahkki Hearrás!  
3	 Ja de bivddán du ge, oskkáldas Synzygos, veahkehit dán guoktá, dasgo soai leaba soahtan evangeliuma ovddas muinna, Klemensiin ja mu eará bargoguimmiiguin, geaid namat leat čállojuvvon eallima girjái.
4	 Illudehket álelassii Hearrás! Vel oktii cealkkán: Illudehket!  
5	 Dovdoset buot olbmot ahte dii lehpet láđđásat. Hearrá lea lahka!  
6	 Allet ane morraša mastege! Buktet baicca buot dárbbuideattet ovdan Ipmilii rohkadallamiin ja ánodemiin giitevašvuođain!  
7	 De Ipmila ráfi, mii manná buot jierpmi badjel, várjala din váimmuid ja jurdagiid Kristus Jesusis.
8	 Loahpas, oskuguoimmit: Váldet vuhtii buot dan mii lea duohta, gudnálaš, riekta ja buhtis, buot dan mii lea ráhkistan ja gudnejahttin veara, juohke buori dábi ja buot mii ánssáša rámi!  
9	 Dahket dan maid lehpet oahppan ja vuostáiváldán, oaidnán ja gullan mus. De ráfi Ipmil lea dinguin.
10	 Hearrá lea addán munnje dan stuora ilu ahte dii fas lehpet ealljáruššan atnit mus fuola. Dii lehpet gal dahkan dan ovdal ge, muhto dalle dis ii lean vejolašvuohta dahkat maidege.
11	 Mun in cealkke dán danne ahte mus livččii váilon mihkkege, dasgo mun lean oahppan duhtat dasa mii mus lea.
12	 Mun dieđán maid mearkkaša eallit geafivuođas ja maiddái valljivuođas. Mun lean duođaid muosáhan buot, sihke nelgon ja borran gallás, eallán sihke valljivuođas ja vádjitvuođas.
13	 Buot nagadan su siste guhte dahká mu gievran.
14	 Dattege dii lehpet dahkan bures go veahkeheiddet mu áŧestusain.
15	 Dii filippilaččat diehtibehtet ahte go mun sárdnidišgohten evangeliuma ja vulgen Makedonias, de leiddet áidna searvegoddi mii veahkehii mu mu sisaboađuiguin ja olggosgoluiguin.
16	 Jo dalle go ledjen Tessalonikas, dii sáddiidet munnje eanet go oktii daid maid mun dárbbašin.
17	 Duođaid, mun in váinnut din attáldagaid, muhto mun sávan dan ahte din bargu šattašii didjiide vel stuorit vuoitun.
18	 Mun lean ožžon buot maid lehpet addán munnje, ja dál mus lea vallji. Mus lea eanet go dárbbašan dál go lean ožžon dan maid dii leiddet bidjan munnje Epafroditusa mielde. Dat lei dego njálggahájat oaffar maid Ipmil vuostáiváldá iluin, ja mii lea su miela mielde.
19	 Mu Ipmil addá didjiide buot maid dárbbašehpet hearvás riggodagainis Kristus Jesusis.
20	 Min Ipmilii ja Áhččái lehkos gudni álo ja agálašvuhtii! Amen.
21	 Celket dearvvuođaid juohke bassi olbmui gii lea Kristus Jesusis. Oskuguoimmit geat leat muinna dáppe, celket didjiide dearvvuođaid.
22	 Ja buot Ipmila olbmot celket didjiide dearvvuođaid, erenoamážit sii geat leat keaisára bálvalusas.
23	 Hearrámet Jesus Kristusa árbmu lehkos din vuoiŋŋain!
