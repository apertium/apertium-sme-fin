
<document>
  <head/>
  <body>
    <book title="Evangelium Matteusa mielde">
      <chapter title="Kapittel 1">
        <section title="Jesusa sohka">
          <verse number="1"> Dát lea Jesus Kristusa, Dávveda bártni ja Abrahama bártni, sohka.  </verse>
          <verse number="2"> Abrahamii riegádii Issát, Issáhii riegádii Jáhkot, Jáhkobii Juda ja su vieljat,  </verse>
          <verse number="3"> Judai Peres ja Sera, geaid eadni lei Tamar, Peresii riegádii Hesron, Hesronii riegádii Aram,  </verse>
          <verse number="4"> Aramii riegádii Amminadab, Amminadabii riegádii Nakšon, Nakšonii riegádii Salma,  </verse>
          <verse number="5"> Salmai riegádii Boas, gean eadni lei Rahab. Boasii riegádii Obed, gean eadni lei Rut, Obedii riegádii Isai,  </verse>
          <verse number="6"> ja Isajii riegádii Dávvet, gonagas. Dávvedii riegádii Salomo, gean eadni lei Uria áhkká,  </verse>
          <verse number="7"> Salomoi riegádii Rehabeam, Rehabeamii riegádii Abia, Abiai riegádii Asaf,  </verse>
          <verse number="8"> Asafii riegádii Jošafat, Jošafatii riegádii Joram, Joramii riegádii Ussia,  </verse>
          <verse number="9"> Ussiai riegádii Jotam, Jotamii riegádii Akas, Akasii riegádii Hiskia, </verse>
          <verse number="10"> Hiskiai riegádii Manasse, Manassei riegádii Amos, Amosii riegádii Jošia, </verse>
          <verse number="11"> Jošiai riegádii Jekonja ja su vieljat dan áiggi go álbmot fievrriduvvui veagal Babylonii.</verse>
          <verse number="12"> Babylona fáŋgavuođa áiggi maŋŋil Jojakinii riegádii Šealtiel, Šealtielii riegádii Serubbabel, </verse>
          <verse number="13"> Serubbabelii riegádii Abihud, Abihudii riegádii Eljakim, Eljakimii riegádii Asur, </verse>
          <verse number="14"> Asurii riegádii Sadok, Sadokii riegádii Akim, Akimii riegádii Elihud, </verse>
          <verse number="15"> Elihudii riegádii Eleasar, Eleasarii riegádii Mattan, Mattanii riegádii Jáhkot, </verse>
          <verse number="16"> ja Jáhkobii riegádii Jovsset, Márjjá boadnjá. Márjá riegádahtii Jesusa, guhte gohčoduvvo Kristusin.</verse>
          <verse number="17"> Nu leat nappo oktiibuot njealljenuppelot sohkabuolvva Abrahama rájes Dávveda rádjái, njealljenuppelot sohkabuolvva Dávveda rájes Babylona fáŋgavuođa rádjái, ja njealljenuppelot sohkabuolvva fáŋgavuođa rájes Kristusa rádjái.</verse>
        </section>
        <section title="Jesusa riegádeapmi">
          <verse number="18"> Jesus Kristusa riegádeapmi dáhpáhuvai ná: Su eadni Márjá lei lohpádallan Jovssehiin; muhto ovdal go soai leigga ealligoahtán ovttas, de šattai albmosii ahte Márjá lei máná vuostái Bassi Vuoiŋŋa bokte. </verse>
          <verse number="19"> Jovsset, su irgi, gii lei rehálaš olmmái ii ge hálidan heahppašuhttit su, áiggui earránit sus suoli. </verse>
          <verse number="20"> Go Jovsset dal lei jurddašeamen dán, de Hearrá eŋgel almmustuvai sutnje niegus ja celkkii: «Jovsset, Dávveda Bárdni! Ale bala váldimis Márjjá ruktosat áhkkán. Dasgo mánná mii lea su siste, lea sahkanan Bassi Vuoiŋŋa bokte. </verse>
          <verse number="21"> Son riegádahttá bártni, ja don galggat gohčodit su Jesusin, dasgo son beastá álbmogis sin suttuin.» </verse>
          <verse number="22"> Buot dát dáhpáhuvai vai ollašuvašii dat maid Hearrá lei cealkán profehta bokte:</verse>
          <verse number="23"> Geahča, nieida šaddá máná vuostái ja riegádahttá bártni, ja son gohčoduvvo Immanuelin – dat mearkkaša: Ipmil lea minguin.</verse>
          <verse number="24"> Go Jovsset morihii nahkáriinnis, de son dagai nugo Hearrá eŋgel lei gohččon, ja válddii Márjjá lusas áhkkán. </verse>
          <verse number="25"> Muhto ii son eallán suinna ovttas ovdal go Márjá lei riegádahttán bártnis; ja Jovsset gohčodii bártni Jesusin.</verse>
        </section>
      </chapter>
      <chapter title="Kapittel 2">
        <section title="Nuorta nástečilgejeaddjit">
          <verse number="1"> Go Jesus lei riegádan Betlehemas, Judeas, gonagasa Herodesa áiggi, de bohte muhtun viisát nuortan Jerusalemii  </verse>
          <verse number="2"> ja jerre: «Gos lea dat juvddálaččaid gonagas gii dál lea riegádan? Dasgo mii oinniimet su nástti badjáneamen iđitgukso áiggi ja leat boahtán gudnejahttit su.»  </verse>
          <verse number="3"> Go gonagas Herodes gulai dán, de son suorganii, ja oppa Jerusalem suinna.  </verse>
          <verse number="4"> Son gohčui čoahkkái buot bajitbáhpaid ja álbmoga čálaoahppavaččaid ja jearai sis gos Messias galggai riegádit.  </verse>
          <verse number="5"> Sii vástidedje: «Betlehemas, Judeas, dasgo ná lea čállojuvvon profehta girjái:</verse>
          <verse number="6"> Don Betlehem Juda eatnamis, it leat eisege heajumus Juda ráđđejeddjiid gaskkas. Dasgo dus boahtá oaivámuš gii lea mu álbmoga Israela báimman.»</verse>
          <verse number="7"> Dalle Herodes gohčui suoli viisáid lusas ja jearahalai sis áiggi goas násti lei ihtán.  </verse>
          <verse number="8"> Dasto son vuolggahii sin Betlehemii ja dajai: «Mannet dal ja guorahallet dárkilit dán máná hárrái! Ja go lehpet gávdnan dan, de dieđihehket munnje, vai mun ge beasašin gudnejahttit su.»  </verse>
          <verse number="9"> Go sii ledje gullan gonagasa sániid, de vulge. Násti man sii ledje oaidnán badjáneamen, manai sin ovddas, dassážii go bisánii dan báikki badjelii gos mánná lei. </verse>
          <verse number="10"> Go sii oidne nástti, de illudedje sakka. </verse>
          <verse number="11"> Sii manne vissui ja oidne máná etniinis Márjjáin, ja sii luoitádedje ja gudnejahtte dan. De sii rahpe giissáideaset ja bukte skeaŋkkaid mánnái: golliid, suovvasiid ja myrra. </verse>
          <verse number="12"> Muhto niegus sii várrejuvvojedje máhccamis Herodesa lusa, ja sii manne eará luotta ruoktot eatnamasaset.</verse>
        </section>
        <section title="Báhtareapmi Egyptii">
          <verse number="13"> Go sii ledje vuolgán, de almmustuvai Hearrá eŋgel Jovssehii niegus ja celkkii: «Čuožžil, váldde máná ja su eatni fárrui ja báhtar Egyptii, ja oro doppe dassážii go mun dieđihan! Dasgo Herodes lea ohcamin máná goddit dan.» </verse>
          <verse number="14"> Ja son čuožžilii, válddii máná oktan su etniin ja vulggii Egyptii seammá ija. </verse>
          <verse number="15"> Doppe son orui gitta dassážii go Herodes lei jápmán, vai ollašuvašii dat maid Hearrá lea cealkán profehta bokte: Egyptas mun rávken bárdnán.</verse>
        </section>
        <section title="Mánáidgoddin Betlehemas">
          <verse number="16"> Go Herodes árvidii ahte viisát ledje beahttán su, de moaráhuvai; ja son gohčui goddit buot bárdnemánáid Betlehemas ja oppa dan guovllus geat ledje guovttejahkásaččat ja nuorabut, dan áiggi mielde maid Herodes lei gullan viisáin. </verse>
          <verse number="17"> Dalle ollašuvai dat maid profehta Jeremia lei sárdnon:</verse>
          <verse number="18"> Čuorvvas gullo Ramas, čierrun ja garra bárgun: Rakel čierru mánáidis dihtii ii ge beroš jeđđehusas, dasgo sii eai leat šat.</verse>
        </section>
        <section title="Jovsset máhccá Nasaretii">
          <verse number="19"> Go Herodes lei jápmán, de almmustuvai Hearrá eŋgel Jovssehii niegus Egyptas </verse>
          <verse number="20"> ja celkkii: «Čuožžil, váldde máná ja su eatni fárrui ja mana Israela eatnamii! Dasgo sii geat bivdet máná heakka, leat jápmán.» </verse>
          <verse number="21"> Ja son čuožžilii, válddii máná ja su eatni fárrui ja vulggii Israela eatnamii. </verse>
          <verse number="22"> Muhto go Jovsset gulai ahte Arkelaos lei šaddan Judea gonagassan áhčis Herodesa maŋŋil, de son ii duostan vuolgit dohko. Muhto niegus son rávvejuvvui geassádit Galileai, </verse>
          <verse number="23"> ja doppe son ásaiduvai gávpogii man namma lei Nasaret. Nu dáhpáhuvai vai ollašuvašii dat mii lea celkojuvvon profehtaid bokte, ahte son gohčoduvvo nasaretlažžan.</verse>
        </section>
      </chapter>
      <chapter title="Kapittel 3">
        <section title="Gásttašeaddji Johanas">
          <verse number="1"> Daid beivviid gásttašeaddji Johanas bođii ja sárdnidišgođii Judea meahcis: </verse>
          <verse number="2"> «Jorgalehket, dasgo almmiriika lea boahtán lahka!» </verse>
          <verse number="3"> Son lea dat gean birra profehta Jesaja sárdnu go cealká: Jietna čuorvu meahcis: Válmmaštehket geainnu Hearrái, njulgejehket su bálgáid!</verse>
          <verse number="4"> Johanas anii kamelguolgabiktasiid ja náhkkeboahkána alimiiddis birra, ja su borramuš lei rásselohkut ja meahccehonnet.  </verse>
          <verse number="5"> Su lusa bohte olbmot Jerusalemis ja oppa Judeas ja Jordana guovlluin.  </verse>
          <verse number="6"> Sii dovddastedje suttuideaset, ja son gásttašii sin Jordaneanus.</verse>
          <verse number="7"> Muhto go Johanas oinnii ahte ollu farisealaččat ja saddukealaččat bohte su lusa gásttašuvvot, de son celkkii sidjiide: «Gearpmaščivggat! Gii lea cuigen din báhtarit boahttevaš moarreduomus?  </verse>
          <verse number="8"> Šaddadehket jorgalusa dohkálaš šattuid!  </verse>
          <verse number="9"> Allet ge gátte ahte sáhttibehtet dadjat: Min áhčči han lea Abraham! Dasgo mun cealkkán didjiide: Ipmil sáhttá čuoččáldahttit Abrahamii mánáid vaikko dáin geđggiin ge. </verse>
          <verse number="10"> Ákšu lea juo muoraid máddagis; juohke muorra mii ii šaddat buriid šattuid, čullojuvvo ja bálkestuvvo dollii. </verse>
          <verse number="11"> Mun gásttašan din čáziin jorgaleapmái, muhto son gii boahtá mu maŋŋil, lea gievrrat go mun, in ge mun leat dohkálaš guoddit su gápmagiid ge. Son gásttaša din Bassi Vuoiŋŋain ja dolain. </verse>
          <verse number="12"> Sus lea goaivu gieđas ja áigu ráidnet gortniidis gordneráidnehagas ja čohkket nisuid láhtui. Muhto sáđuid son boaldá čáskatmeahttun dolas.»</verse>
        </section>
        <section title="Jesus gásttašuvvo">
          <verse number="13"> Dalle Jesus vulggii Galileas Jordangáddái Johanasa lusa vai Johanas gásttašivččii su. </verse>
          <verse number="14"> Muhto Johanas eastadii su ja celkkii: «Mun han galggašin oažžut dus gástta, ja don boađát mu lusa!» </verse>
          <verse number="15"> Jesus vástidii sutnje: «Mieđit dal dán! Dán láhkái moai fertejetne ollašuhttit buot vanhurskkisvuođa.» De Johanas mieđihii dan sutnje. </verse>
          <verse number="16"> Go Jesus lei gásttašuvvon, de son dakkaviđe čuožžilii čázis. Dalle albmi rahpasii, ja son oinnii Ipmila Vuoiŋŋa boahtimin vuolás iežas badjelii duvvá hámis. </verse>
          <verse number="17"> Ja almmis gullui jietna: «Dát lea mu Bárdni gean mun ráhkistan; son lea mu miela mielde.»</verse>
        </section>
      </chapter>
      <chapter title="Kapittel 4">
        <section title="Jesus geahččaluvvo">
          <verse number="1"> Das maŋŋil Vuoigŋa doalvvui Jesusa meahccái, vai beargalat geahččalivččii su.  </verse>
          <verse number="2"> Go Jesus lei atnán borakeahttáivuođa njealljelot beaivvi ja njealljelot ija, de nealgugođii loahpas.  </verse>
          <verse number="3"> De geahččaleaddji bođii su lusa ja dajai: «Jos don leaččat Ipmila Bárdni, de gohčo dáid geđggiid šaddat láibin!»  </verse>
          <verse number="4"> Muhto Jesus vástidii sutnje: «Lea čállojuvvon: Olmmoš ii eale dušše láibbis, muhto juohke sánis mii boahtá Ipmila njálmmis.»</verse>
          <verse number="5"> Dasto beargalat válddii su bassi gávpogii ja bijai su alimussii tempela geađgemuvrra ala  </verse>
          <verse number="6"> ja dajai: «Jos leaččat Ipmila Bárdni, de bálkestahte dás vuolás! Dasgo lea čállojuvvon: Son gohčču eŋgeliiddis várjalit du; sii guddet du gieđaideaset alde, amat norddastit juolggát geađgái.»</verse>
          <verse number="7"> Jesus celkkii sutnje: «Lea maiddái čállojuvvon: It galgga geahččalit Hearrá Ipmilat.»</verse>
          <verse number="8"> Beargalat válddii su fas mielddis muhtun hui alla várrái ja čájehii sutnje buot máilmmi riikkaid ja daid hearvásvuođa  </verse>
          <verse number="9"> ja dajai: «Buot dáid mun attán dutnje, jos don fal luoitádat ja gudnejahtát mu.» </verse>
          <verse number="10"> De Jesus celkkii sutnje: «Sáhtán, gáidda eret! Dasgo lea čállojuvvon: Hearrá Ipmilat galggat gudnejahttit, ja aivvestassii su bálvalit.»</verse>
          <verse number="11"> De beargalat guđii su, ja eŋgelat bohte ja bálvaledje su.</verse>
        </section>
        <section title="Jesus doaibmagoahtá">
          <verse number="12"> Go Jesus gulai ahte Johanas lei biddjojuvvon giddagassii, de manai ruovttoluotta Galileai. </verse>
          <verse number="13"> Son vulggii Nasaretas ja ásaiduvai Kapernaumii mii lea Galileajávregáttis, Sebulona ja Naftali guovlluin, </verse>
          <verse number="14"> vai ollašuvašii dat mii lea celkojuvvon profehta Jesaja bokte:</verse>
          <verse number="15"> Sebulona eanan ja Naftali eanan, eanan jávregáttis, ja eanan nuppi bealde Jordana, báhkiniid Galilea:</verse>
          <verse number="16"> Dat álbmot mii ássá seavdnjadasas, lea oaidnán stuora čuovgasa. Sin badjel geat orrot jápmima eatnamis ja suoivanis, lea ihtán čuovggas.</verse>
          <verse number="17"> Dan áiggi rájes Jesus sárdnidišgođii: «Jorgalehket, dasgo almmiriika lea boahtán lahka!»</verse>
        </section>
        <section title="Jesus rávká vuosttaš máhttájeddjiid">
          <verse number="18"> Go Jesus lei vázzimin Galileajávregátti, de oinnii guokte vieljaža: Simmona, guhte gohčoduvvui Biehtárin, ja su vielja Ándarasa. Soai leigga suohppumin nuohti jávrái, dasgo soai leigga guollebivdit. </verse>
          <verse number="19"> Jesus celkkii sudnuide: «Čuovvu mu, de mun dagan dudno olmmošbivdin!» </verse>
          <verse number="20"> Dan seammás soai guđiiga firpmiideaskka dasa ja čuovuiga su.</verse>
          <verse number="21"> Go Jesus lei vázzán veahá gaskka, de oinnii guokte eará vieljaža, Jáhkoba, Sebedeusa bártni, ja su vielja Johanasa. Soai leigga čohkkámin fatnasis áhčiineaskka ja čiktimin firpmiid. Son rávkkai sudno, </verse>
          <verse number="22"> ja dallánaga soai guđiiga fatnasa ja áhčiska ja čuovuiga su.</verse>
        </section>
        <section title="Jesus sárdnida ja buorida">
          <verse number="23"> Dasto Jesus vádjolii miehtá Galilea; son oahpahii sin synagogain, sárdnidii evangeliuma riikka birra ja buoridii olbmuid buot buozalvasain ja vigiin. </verse>
          <verse number="24"> Sáhka su birra viidánii miehtá Syria, ja sii bukte su lusa buot buhcciid geain ledje buot lágán buozalvasat ja givssit, sin geain ledje bahá vuoiŋŋat, sin geain lei mánnováddu, ja lápmásiid, ja son buoridii sin. </verse>
          <verse number="25"> Stuora olmmošjoavkkut čuvvo su Galileas ja Dekapolisas, Jerusalemis ja Judeas ja nuppi bealde Jordana.</verse>
        </section>
      </chapter>
      <chapter title="Kapittel 5">
        <section title="Ávdugassan máidnumat">
          <verse number="1"> Go Jesus oinnii olmmošjoavkkuid, de son manai várrái. Son čohkkedii, ja máhttájeaddjit čoahkkanedje su birra. </verse>
          <verse number="2"> Son sárdnugođii ja oahpahii sin ná:</verse>
          <verse number="3"> Ávdugasat sii geat leat váivvážat vuoiŋŋasteaset, dasgo almmiriika lea sin.</verse>
          <verse number="4"> Ávdugasat sii geat leat morrašis, dasgo sii ožžot jeđđehusa.</verse>
          <verse number="5"> Ávdugasat sii geat leat vuollegaččat, dasgo sii árbejit eatnama.</verse>
          <verse number="6"> Ávdugasat sii geain lea vanhurskkisvuođa nealgi ja goiku, dasgo sii gallehuvvojit.</verse>
          <verse number="7"> Ávdugasat sii geat leat váibmoláđđásat, dasgo sii ožžot váibmoláđisvuođa.</verse>
          <verse number="8"> Ávdugasat sii geat leat buhttásat váimmus, dasgo sii besset oaidnit Ipmila.</verse>
          <verse number="9"> Ávdugasat sii geat duddjojit ráfi, dasgo sii gohčoduvvojit Ipmila mánnán.</verse>
          <verse number="10"> Ávdugasat sii geat doarrádallojit vanhurskkisvuođa dihtii, dasgo almmiriika lea sin.</verse>
          <verse number="11"> Ávdugasat lehpet dii go sii bilkidit ja doarrádallet din mu dihtii, gielistit din ala ja hállet baháid din birra juohke láhkái. </verse>
          <verse number="12"> Illudehket ja ávvudehket, dasgo din bálká lea stuoris almmis. Nu sii doarrádalle maiddái profehtaid ge ovdal din.</verse>
        </section>
        <section title="Eatnama sálttit ja máilmmi čuovggas">
          <verse number="13"> Dii lehpet eatnama sálttit! Muhto jos sálttit veagahuvvet, mainna dalle sáhttá sáltet? Eai dat dohkke šat maninge, muhto bálkásit ja duolmmahallet olbmuide.</verse>
          <verse number="14"> Dii lehpet máilmmi čuovggas! Gávpot mii lea vári alde, ii sáhte leat čihkosis. </verse>
          <verse number="15"> Ja go olmmoš cahkkeha gintala, de ii bija dan gári vuollái, muhto baicca ginttaljuolgái, vai dat báitá buot viesu olbmuide. </verse>
          <verse number="16"> Nu báitos din čuovggas ge olbmuide, vai sii oidnet din buriid daguid ja máidnot Áhčádet guhte lea almmis!</verse>
        </section>
        <section title="Jesus ja láhka">
          <verse number="17"> Allet gátte ahte mun lean boahtán gomihit lága dahje profehtaid! Mun in leat boahtán gomihit, muhto ollašuhttit. </verse>
          <verse number="18"> Duođaid, mun cealkkán didjiide: Lágas ii duššaduvvo oktage bustávaš dahje čuoggáš, ovdal go albmi ja eanan duššet, ovdal go buot lea dáhpáhuvvan. </verse>
          <verse number="19"> Jos nappo muhtun gomiha ovttage dáin uhcimus báhkkomiin ja oahpaha olbmuid dan láhkái, de son gohčoduvvo uhcimussan almmi riikkas. Muhto dat guhte doallá daid ja oahpaha daid, gohčoduvvo stuorisin almmiriikkas. </verse>
          <verse number="20"> Mun cealkkán didjiide: Jos din vanhurskkisvuohta ii šatta mihá stuoribun go čálaoahppavaččaid ja farisealaččaid vanhurskkisvuohta, de ehpet eisege beasa almmiriikii.</verse>
        </section>
        <section title="Suhttu ja riidu">
          <verse number="21"> Dii lehpet gullan ahte lea celkojuvvon máddariidda: It galgga goddit, ja dat guhte dahká dan, gártá duopmostuolu ovdii. </verse>
          <verse number="22"> Muhto mun cealkkán didjiide: Dat guhte suhttá oskuguoibmásis, gártá duopmostuolu ovdii; dat guhte cealká oskuguoibmásis: Don doavki! dat gártá Alla Ráđi ovdii, ja dat guhte cealká: Don ipmilmeahttun jalla! dat lea sivalaš helveha dollii.</verse>
          <verse number="23"> Jos don leat buktimin oaffara áltárii ja de fuomášat ahte oskuguoimmistat leat váidaleamit du vuostái, </verse>
          <verse number="24"> de guođe oaffarskeaŋkkat dasa áltára ovdii ja mana vuos soabadit suinna. Buvtte dasto oaffarskeaŋkkat! </verse>
          <verse number="25"> Doama soabadit vuostebeliinat diggái manadettiin. Muđuid son addá du duopmárii, ja duopmár fáktii, ja don bálkestuvvot giddagassii. </verse>
          <verse number="26"> Duođaid, mun cealkkán dutnje: Don it beasa doppe olggos ovdal go leat máksán maŋimuš evrre ge.</verse>
        </section>
        <section title="Náittosdilirihkkun">
          <verse number="27"> Dii lehpet gullan celkomin: It galgga rihkkut náittosdili. </verse>
          <verse number="28"> Muhto mun cealkkán didjiide: Dat guhte geahččá nissonii anistumiin, lea juo rihkkon náittosdili váimmustis. </verse>
          <verse number="29"> Jos du olgeš čalbmi vearránahttá du, de gaikket dan olggos ja bálkes eret! Dutnje lea buoret ahte don massát ovtta lahtu, go ahte oppa rumaš bálkestuvvo helvehii. </verse>
          <verse number="30"> Ja jos du olgeš giehta vearránahttá du, de čuohpa dan rastá ja bálkes eret! Dutnje lea buoret massit ovtta lahtu, go ahte oppa rumaš manná helvehii.</verse>
        </section>
        <section title="Earráneapmi">
          <verse number="31"> Lea celkojuvvon: Dat guhte earrána áhkástis, galgá addit sutnje earrogirjji. </verse>
          <verse number="32"> Muhto mun cealkkán didjiide: Juohkehaš guhte earrána áhkástis mange eará sivas go fuorrávuođas, dagaha su rihkkut náittosdili. Ja dat guhte náitala earránan nissoniin, rihkku náittosdili.</verse>
        </section>
        <section title="Vuordnun">
          <verse number="33"> Dii lehpet gullan ahte lea celkojuvvon máddariidda: It galgga dahkat vearreváli, ja: Don galggat doallat dan maid leat vurdnon Hearrái. </verse>
          <verse number="34"> Muhto mun cealkkán didjiide: Allet eisege vuortno, allet almmi bokte, dasgo dat lea Ipmila truvdnu, </verse>
          <verse number="35"> allet ge eatnama bokte, dasgo dat lea su julggiid vuloš, allet ge Jerusalema bokte, dasgo dat lea stuora gonagasa gávpot. </verse>
          <verse number="36"> Ale ge vuortno oaivvát bokte, dasgo don it máhte dahkat ovttage vuoktačalmmi vielgadin dahje čáhppadin. </verse>
          <verse number="37"> Go mieđihehpet, de dadjet dušše: Juo! – go biehttalehpet, de dadjet dušše: Ii! Dat mii leš eanet go dát, boahtá bahás.</verse>
        </section>
        <section title="Mávssaheapmi">
          <verse number="38"> Didjiide lea oahpahuvvon nu: Čalbmi čalmmis ja bátni bánis. </verse>
          <verse number="39"> Muhto mun cealkkán didjiide: Allet vuostálastte su gii dahká didjiide bahá. Jos muhtun doške du olgeš nirrii, de jorgal sutnje nuppi ge. </verse>
          <verse number="40"> Jos muhtun hálida lágastit du vuostái váldit du báiddi, de atte sutnje gávttát ge. </verse>
          <verse number="41"> Jos muhtun bágge du vázzit duhát lávkki iežas fárus, de vácce suinna guokte duhát lávkki. </verse>
          <verse number="42"> Atte sutnje gii sihtá dus juoidá, ale ge jorggit selggiid sutnje gii bivdá dus loanas.</verse>
        </section>
        <section title="Ráhkistehket vašálaččaideattet!">
          <verse number="43"> Didjiide lea oahpahuvvon: Don galggat ráhkistit lagamuččat ja vašuhit vašálaččat. </verse>
          <verse number="44"> Muhto mun cealkkán didjiide: Ráhkistehket vašálaččaideattet, buressivdnidehket sin geat garuhit din, dahket buriid sidjiide geat vašuhit din, ja rohkadallet sin ovddas geat doarrádallet din, </verse>
          <verse number="45"> vai livččiidet almmálaš Áhčádet mánát. Dasgo son diktá beaivvážis badjánit sihke baháide ja buriide ja diktá arvit sihke vanhurskásiid ja vanhurskkismeahttumiid ala. </verse>
          <verse number="46"> Jos dii ráhkistehpet dušše sin geat ráhkistit din, ánssášehpet go dalle das bálkká? Eai go tuollárat ge daga nu? </verse>
          <verse number="47"> Jos dii buorástahttibehtet ustitlaččat dušše oskuguimmiideattet, lea go dat nu erenoamáš? Eai go báhkinat ge daga aiddo nu? </verse>
          <verse number="48"> Bissot ollisin, nugo almmálaš Áhččádet ge lea ollis.</verse>
        </section>
      </chapter>
      <chapter title="Kapittel 6">
        <section title="Álbmasat">
          <verse number="1"> Váruhehket dahkamis buriid daguid olbmuid oaidnut, vai sii fuomášivčče din. Dalle ehpet oaččo bálkká áhčisteattet guhte lea almmis.  </verse>
          <verse number="2"> Go don attát attáldagaid gefiide, de ale daga dan rábmomiin nugo guoktilaččat dahket synagogain ja šiljuin, vai olbmot gudnejahtášedje sin. Duođaid, mun cealkkán didjiide: Sii leat juo ožžon bálkkáset.  </verse>
          <verse number="3"> Muhto go don attát gefiide, de ale divtte gurut gieđat diehtit maid olgeš giehta dahká,  </verse>
          <verse number="4"> vai du attáldat bissu čihkosis. Ja Áhččát, guhte oaidná čihkosis, bálkkaša du.</verse>
        </section>
        <section title="Rohkadallan">
          <verse number="5"> Go dii rohkadallabehtet, de allet daga nugo guoktilaččat. Sii liikojit čuožžut synagogain ja gáhtačiegain rohkadallamin, vai olbmot fuomášit sin. Duođaid, mun cealkkán didjiide: Sii leat juo ožžon bálkkáset.  </verse>
          <verse number="6"> Muhto go don rohkadalat, de mana gámmárat sisa ja gidde uvssa ja rohkadala Áhččásat guhte lea čihkosis. Ja Áhččát, guhte oaidná čihkosis, bálkkaša du.  </verse>
          <verse number="7"> Go dii rohkadallabehtet, de allet lohkal dušše bođu sániid nu mo báhkinat dahket; sii gáddet ahte sin rohkosat gullojuvvojit go sii geavahit ollu sániid.  </verse>
          <verse number="8"> Allet leage sin láhkásaččat! Dasgo Áhččádet diehtá maid dii dárbbašehpet ovdal go lehpet sihtan ge sus dan.</verse>
        </section>
        <section title="Áhččámet">
          <verse number="9"> Rohkadallet dasto ná: Áhččámet, don guhte leat almmis! Basuhuvvos du namma.</verse>
          <verse number="10"> Bohtos du riika. Šaddos du dáhttu, mo almmis nu maiddái eatnama alde.</verse>
          <verse number="11"> Atte midjiide odne min beaivválaš láibbi.</verse>
          <verse number="12"> Ja atte midjiide min suttuid ándagassii, nugo mii ge ándagassii addit velggolaččaidasamet.</verse>
          <verse number="13"> Ale ge doalvvo min geahččalussii, muhto beastte min bahás eret. Dasgo du lea riika ja fápmu ja gudni agálašvuhtii. Amen.</verse>
          <verse number="14"> Jos dii addibehtet olbmuide ándagassii sin rihkkumiid, de maiddái almmálaš Áhččádet addá didjiide ándagassii. </verse>
          <verse number="15"> Muhto jos ehpet atte olbmuide ándagassii, de Áhččádet ge ii atte didjiide ándagassii din rihkkumiid.</verse>
        </section>
        <section title="Borakeahttáivuohta">
          <verse number="16"> Go dii atnibehtet borakeahttáivuođa, de allet ane morašlaš hámi nugo guoktilaččat. Sii nuppástuhttet ámadajuset, vai buohkat fuomášit ahte sii atnet borakeahttáivuođa. Duođaid, mun cealkkán didjiide: Sii leat juo ožžon bálkkáset.</verse>
          <verse number="17"> Muhto go don anát borakeahttáivuođa, de vuoidda oaivvát ja basa muođuidat, </verse>
          <verse number="18"> amaset olbmot oaidnit du adnimin borakeahttáivuođa, muhto dušše Áhččát guhte lea čihkosis. Ja Áhččát gii oaidná čihkosis, bálkkaša du.</verse>
        </section>
        <section title="Ipmil atná fuola">
          <verse number="19"> Allet čohkke alcceseattet dávviriid eatnama ala, gos muohcu ja ruosta bilida, ja gos suollagat gaikot viesuide ja suoládit. </verse>
          <verse number="20"> Muhto čohkkejehket alcceseattet dávviriid albmái, gos ii muohcu ii ge ruosta bilit eai ge suollagat gaikko viesuid ja suolát. </verse>
          <verse number="21"> Dasgo gos du dávvir lea, doppe lea du váibmu ge.</verse>
          <verse number="22"> Čalbmi lea rupmaša čuovga. Jos du čalbmi lea dearvvaš, de oppa rumaš čuvgejuvvo. </verse>
          <verse number="23"> Muhto jos du čalbmi lea buozas, de oppa du rumaš lea seavdnjadas. Jos nappo čuovggas mii lea du siste, lea seavdnjadas, man seavdnjat lea dalle seavdnjadas! </verse>
          <verse number="24"> Ii oktage sáhte bálvalit guokte isida. Son vašuhivččii nuppi ja ráhkistivččii nuppi, dahje bisošii nuppi luhtte ja badjelgeahčašii fas nuppi. Ehpet dii sáhte bálvalit sihke Ipmila ja mammona.</verse>
          <verse number="25"> Danne mun cealkkán didjiide: Allet moraš heakkadet dihtii ahte dis lea maid borrat ja juhkat, allet ge rupmaša dihtii ahte leat biktasat. Ii go heagga leat eanet go borramuš ja rumaš eanet go biktasat? </verse>
          <verse number="26"> Gehččet almmi lottiid! Eai dat gilvve eai ge láddje eai ge čohkke láđuide, muhto din almmálaš Áhčči biebmá daid. Ehpet go dii leat ollu mávssolaččabut go dat? </verse>
          <verse number="27"> Guhtemuš ba dis sáhttá buot morrašiiddisguin lasihit ovtta állana ge eallinguhkkodahkasis? </verse>
          <verse number="28"> Ja manne moraštehpet biktasiid dihtii? Gehččet gietti liđiid, mo dat šaddet! Eai dat bargga eai ge bane, </verse>
          <verse number="29"> muhto mun cealkkán didjiide: Ii oppa Salomo ge buot hearvásvuođainis lean gárvvohuvvon nugo okta sis. </verse>
          <verse number="30"> Jos Ipmil gárvvoha gietti rásiid nu čábbát, daid mat odne leat ceaggámin ja ihttin bálkestuvvojit oapmanii, ii go son ollu eanet gárvvohivčče din, dii uhccán oskkolaččat? </verse>
          <verse number="31"> Allet nappo moraš ja cealkke: Maid mii dál borrat? dahje: Maid juhkat? dahje: Mainna gárvodit? </verse>
          <verse number="32"> Buot dáid háhpohallet báhkinat, muhto din almmálaš Áhčči diehtá juo ahte dii dárbbašehpet buot dáid. </verse>
          <verse number="33"> Ohcet baicca vuos Ipmila riikka ja su vanhurskkisvuođa, de buot dát addojuvvojit didjiide. </verse>
          <verse number="34"> Allet nappo moraš ihtáš beaivvi dihtii; gal ihtáš beaivi buktá morrašiiddis. Juohke beaivvis leat doarvái iežas váivvit.</verse>
        </section>
      </chapter>
      <chapter title="Kapittel 7">
        <section title="Allet dubme earáid!">
          <verse number="1"> Allet dubme, amadet ieža dubmejuvvot!  </verse>
          <verse number="2"> Dasgo dii dubmejuvvobehtet ieža dan duomu mielde mainna dubmebehtet earáid, ja didjiide mihtiduvvo seammá mihtuin mainna ieža ge mihtidehpet.</verse>
          <verse number="3"> Manne oainnát riba oskuguoimmát čalmmis, muhto it fuomáš hirssa iežat čalmmis?  </verse>
          <verse number="4"> Dahje mo sáhtát dadjat oskuguoibmásat: Divtte mu váldit eret riba du čalmmis, go iežat čalmmis lea hirsa?  </verse>
          <verse number="5"> Guoktilaš! Váldde vuos eret hirssa iežat čalmmis! Easkka dalle oainnát čielgasit ja sáhtát váldit eret riba oskuguoimmát čalmmis.  </verse>
          <verse number="6"> Allet atte beatnagiidda dan mii lea bassi, allet ge bálkes bearraliiddádet spiinniid ovdii, amaset dat duolbmat daid, jorggihit din vuostái ja gaikkodit din.</verse>
        </section>
        <section title="Rohkadallet, de oažžubehtet!">
          <verse number="7"> Átnot, de oažžubehtet. Ohcet, de gávdnabehtet. Goalkkuhehket, de didjiide rahppojuvvo uksa.  </verse>
          <verse number="8"> Dasgo juohkehaš guhte átnu, oažžu, ja son guhte ohcá, gávdná, ja guhte goalkkuha, sutnje rahppojuvvo uksa.</verse>
          <verse number="9"> Lea go ba din gaskkas oktage gii attášii bárdnásis geađggi go son sihtá sus láibbi, </verse>
          <verse number="10"> dahje attášii sutnje gearbmaša go son sihtá sus guoli? </verse>
          <verse number="11"> Go vel dii ge, geat lehpet bahát, áddebehtet addit buriid attáldagaid mánáidasadet, ii go Áhččádet, guhte lea almmis, ollu eanebut attáše buriid attáldagaid sidjiide geat átnot sus.</verse>
          <verse number="12"> Buot maid dii dáhttubehtet earáid dahkat alcceseattet, dahket dii ge sidjiide. Dasgo nu lea láhka ja profehtat.</verse>
        </section>
        <section title="Baskkes poarta">
          <verse number="13"> Mannet sisa baskkes poarttas! Dasgo dat poarta lea gallji ja dat geaidnu lea govdat mii doalvu gáđohussii, ja olusat mannet dakko. </verse>
          <verse number="14"> Muhto dat poarta lea baski ja dat geaidnu lea seaggi mii doalvu eallimii, ja hárvásat gávdnet dan.</verse>
        </section>
        <section title="Vearri profehtat">
          <verse number="15"> Váruhehket vearri profehtain! Sii bohtet din lusa sávzza hámis, muhto siskkáldasat sii leat nealgi gumppet. </verse>
          <verse number="16"> Šattuin dii dovdabehtet sin. Sáhttá ba viidnemurjjiid gal čoaggit bastilislánjáin dahje fiikkoniid gáskálasain? </verse>
          <verse number="17"> Buorre muorra šaddada buriid šattuid, ja heajos muorra šaddada heajos šattuid. </verse>
          <verse number="18"> Buorre muorra ii sáhte šaddadit heajos šattuid ii ge heajos muorra buriid šattuid. </verse>
          <verse number="19"> Juohke muorra mii ii šaddat buriid šattuid, čuhppojuvvo eret ja bálkestuvvo dollii. </verse>
          <verse number="20"> Šattuin dii nappo dovdabehtet sin. </verse>
          <verse number="21"> Ii juohkehaš guhte dadjá munnje: Hearrá, Hearrá! beasa almmiriikii, muhto dohko beassá dat guhte dahká mu almmálaš Áhči dáhtu. </verse>
          <verse number="22"> Olusat dadjet munnje dan beaivvi: Hearrá, Hearrá! Eat go mii leat profehtastallan du nammii ja ádján olggos bahá vuoiŋŋaid du nammii ja dahkan ollu fámolaš daguid du nammii? </verse>
          <verse number="23"> Muhto dalle sii ožžot mus dán vástádusa: Mun in leat goassege dovdan din. Gáidet eret, dii verrošeaddjit!</verse>
        </section>
        <section title="Veardádus guovtti huksejeaddji birra">
          <verse number="24"> Juohkehaš guhte gullá dáid mu sániid ja dahká daid mielde, lea jierpmálaš olbmá láhkásaš guhte huksii viesus bávtti ala. </verse>
          <verse number="25"> Arvi šoalai, jogat dulve ja biekkat bosso ja čuhce viesu njeaiga. Muhto dat ii gahččan, dasgo dat lei huksejuvvon bávtti ala. </verse>
          <verse number="26"> Muhto juohkehaš guhte gullá dáid mu sániid ii ge daga daid mielde, lea jierpmehis olbmá láhkásaš guhte huksii viesus sáddo ala. </verse>
          <verse number="27"> Arvi šoalai, jogat dulve ja biekkat bosso ja čuhce viesu njeaiga. Dalle dat gahčai ja bieđganii visot. </verse>
          <verse number="28"> Go Jesus lei heaitán sárdnideames, de olbmot hirpmástuvve su oahpaheamis, </verse>
          <verse number="29"> dasgo son oahpahii sin isitvuođain ii ge nugo sin čálaoahppavaččat.</verse>
        </section>
      </chapter>
      <chapter title="Kapittel 8">
        <section title="Jesus buorida spihtálačča">
          <verse number="1"> Jesus njiejai váris, ja stuora olmmošjoavku čuovui su.  </verse>
          <verse number="2"> De bođii muhtun spihtálaš, luoitádii su ovdii ja dajai: «Hearrá, jos don dáhtožat, de sáhtát buhtistit mu.»  </verse>
          <verse number="3"> Jesus geigii gieđas, guoskkahii su ja celkkii: «Mun dáhtun, šatta buhtisin!» Dakkaviđe olmmái buhtistuvvui spihtálvuođas.  </verse>
          <verse number="4"> Jesus celkkii sutnje: «Várut dadjamis maidege geasage dán birra! Muhto mana čájehit iežat báhppii ja oaffaruša dan maid Movsses lea gohččon. Dat lea olbmuide duođaštussan.»</verse>
        </section>
        <section title="Jesus ja offiseara Kapernaumis">
          <verse number="5"> Go Jesus lei joavdamin Kapernaumii, de bođii muhtun offiseara su lusa ja dáhtui sus veahki:  </verse>
          <verse number="6"> «Hearrá, mu bálvaleaddji lea veallámin lámisin ruovttus, ja sus leat garra bákčasat.»  </verse>
          <verse number="7"> Jesus celkkii: «Mun boađán buoridit su.»  </verse>
          <verse number="8"> Muhto offiseara vástidii sutnje: «Hearrá, mun in leat dohkálaš ahte don boađášit mu vissui. Muhto cealkke dušše ovtta sáni, de mu bálvaleaddji dearvvašmuvvá.  </verse>
          <verse number="9"> Dasgo mun lean ieš gohčohallama vuloš, ja iežan vuolde gis leat soalddáhat. Jos dajan nubbái: Mana! de son manná, ja nubbái: Boađe! de son boahtá, ja bálvaleaddjásan: Daga dán! de son dahká dan.» </verse>
          <verse number="10"> Jesus ovddošii go gulai dán ja celkkii daidda geat ledje čuovvumin su: «Duođaid, mun cealkkán didjiide: Dákkár nana oskku in leat gávdnan velá Israelis ge. </verse>
          <verse number="11"> Mun cealkkán didjiide: Eatnagat bohtet nuortan ja oarjin ja čohkkájit almmiriikka beavddis Abrahamain ja Issáhiin ja Jáhkobiin. </verse>
          <verse number="12"> Muhto riikka árbbolaččat bálkestuvvojit olggobeallái seavdnjadassii; doppe sii čirrot ja gižahit bániid.» </verse>
          <verse number="13"> Jesus celkkii offiserii: «Mana ruoktot! Šaddos nugo don oskot.» Ja bálvaleaddji dearvvašmuvai seammá bottus.</verse>
        </section>
        <section title="Jesus buorida Biehtára vuotnáma ja eará buhcciid">
          <verse number="14"> Das maŋŋil Jesus bođii Biehtára geahčai ja oinnii ahte Biehtára vuoni lei veallámin seaŋggas heajos buohccin. </verse>
          <verse number="15"> Jesus guoskkahii su gieđa, ja dávda luittii su. Nisu čuožžilii ja bálvališgođii su.</verse>
          <verse number="16"> Go šattai eahket, de sii bukte su lusa olusiid geain ledje bahá vuoiŋŋat. Son ájii vuoiŋŋaid olggos sániidisguin ja buoridii buot buhcciid, </verse>
          <verse number="17"> vai ollašuvašii dat mii lea celkojuvvon profehta Jesaja bokte: Son válddii eret min vigiid ja guttii min buozalvasaid.</verse>
        </section>
        <section title="Maid mearkkaša čuovvut Jesusa">
          <verse number="18"> Go Jesus oinnii olmmošjoavkku iežas birra, de gohčui doalvut iežas nuppi beallái jávrri. </verse>
          <verse number="19"> Muhtun čálaoahppavaš bođii su lusa ja dajai: «Oahpaheaddji, mun áiggun čuovvut du gosa ihkinassii manažat.» </verse>
          <verse number="20"> Jesus vástidii: «Riebaniin leat biejut, ja almmi lottiin leat beasit, muhto Olbmobártnis ii leat sadji gos vuoiŋŋastahtášii oaivvis.» </verse>
          <verse number="21"> Muhtun su máhttájeddjiin dajai sutnje: «Hearrá, suova mu vuos mannat ruoktot hávdádit áhččán.» </verse>
          <verse number="22"> Muhto Jesus celkkii sutnje: «Čuovo mu, anne jábmit hávdádit jábmiideaset!»</verse>
        </section>
        <section title="Jesus šiggu biekka">
          <verse number="23"> Jesus loaiddastii dál fatnasii, ja su máhttájeaddjit čuvvo su. </verse>
          <verse number="24"> De šattai garra riđđu jávrái, nu ahte fanas measta jávkkai báruid sisa. Muhto Jesus ieš lei oađđimin. </verse>
          <verse number="25"> Dalle sii bokte su ja dadje: «Hearrá, beastte min! Mii heavvanit!» </verse>
          <verse number="26"> Son cealká sidjiide: «Manne dii ballabehtet? Dii uhcán oskkolaččat!» De son čuožžilii ja šikkui biekka ja jávrri, ja šattai vuodjagoalki. </verse>
          <verse number="27"> Olbmot ovddošedje ja jerre: «Gii son lea go sihke biegga ja jávri jeagadit su.»</verse>
        </section>
        <section title="Jesus ja bosttahuvvon olbmáguovttos">
          <verse number="28"> Go Jesus joavddai nuppi beallái jávrri Gadarena guvlui, de bohte su ovddal guokte bosttahuvvon olbmá hávderokkiin. Soai leigga nu váralaččat ahte ii oktage beassan dakko meattá geaidnoráigge. </verse>
          <verse number="29"> Soai gilljugođiiga: «Ipmila Bárdni, mii dus lea munnuin dahkamuššan? Leat go boahtán deike ovdal áiggi givssidit munno?» </verse>
          <verse number="30"> Veahá gaskka das eret lei stuora spiidneeallu guohtumin. </verse>
          <verse number="31"> Bahá vuoiŋŋat ánuhedje sus: «Jos áját min olggos, de bija min spiidneellui.» </verse>
          <verse number="32"> Jesus celkkii: «Mannet dohko!» ja dat vulge olbmáguoktás ja manne spiinniid sisa. Dalle oppa eallu hurgalii báktedardda badjel vuolás jávrái ja heavvanii.</verse>
          <verse number="33"> Spiidneguođoheaddjit viehkaledje báhtui, ja go bohte gávpogii, de muitaledje buot, maiddái dan mii lei dáhpáhuvvan bosttahuvvon olbmáide. </verse>
          <verse number="34"> Olles gávpot vulggii dál Jesusa ovddal, ja go sii deive su, de ánuhedje su vuolgit eret sin guovllus.</verse>
        </section>
      </chapter>
      <chapter title="Kapittel 9">
        <section title="Jesus buorida lámis olbmá">
          <verse number="1"> Jesus manai fatnasii ja vulggii rastá jávrri iežas gávpogii.  </verse>
          <verse number="2"> Doppe sii bukte su lusa lámis olbmo gii lei veallámin guoddinseaŋggas. Go Jesus oinnii sin oskku, de celkkii lápmásii: «Bárdnán, leage dorvvolaš, du suttut leat dutnje ándagassii addojuvvon.»  </verse>
          <verse number="3"> Muhtun čálaoahppavaččat jurddašedje dalle: «Dát olmmái bilkida Ipmila.»  </verse>
          <verse number="4"> Muhto Jesus diđii maid sii jurddašedje ja celkkii: «Manne dis leat diekkár bahás jurdagat din váimmuin?  </verse>
          <verse number="5"> Goappá lea álkkit dadjat, jogo: Du suttut leat dutnje ándagassii addojuvvon, dahje: Čuožžil ja vázzil?  </verse>
          <verse number="6"> Muhto vai dii dieđášeiddet ahte Olbmobártnis lea fápmu eatnama alde addit suttuid ándagassii» – ja dál son sárdnu lámis olbmái: «Čuožžil, váldde seaŋggat ja mana ruoktot!»  </verse>
          <verse number="7"> Ja olmmái čuožžilii ja manai ruoktot.  </verse>
          <verse number="8"> Muhto olbmot ballagohte go oidne dán, ja sii máidno Ipmila gii lei addán olbmuide dakkár fámu.</verse>
        </section>
        <section title="Jesus rávká Matteusa máhttájeaddjin">
          <verse number="9"> Go Jesus vulggii eret das, de oinnii olbmá čohkkámin tuolloviesus; su namma lei Matteus. Jesus celkkii sutnje: «Čuovo mu!» Ja son čuožžilii ja čuovui su.</verse>
          <verse number="10"> Go Jesus lei guossin Matteusa geahčen, de bohte ollu tuollárat ja suttolaččat ja čohkkájedje beavddis Jesusiin ja su máhttájeddjiiguin. </verse>
          <verse number="11"> Farisealaččat oidne dán, ja sii jerre su máhttájeddjiin: «Manne din oahpaheaddji borada tuolláriiguin ja suttolaččaiguin?» </verse>
          <verse number="12"> Go Jesus gulai dan, de celkkii: «Eai dearvvaš olbmot dárbbaš dálkkasteaddji, muhto buohccit. </verse>
          <verse number="13"> Vulget ja ohppet maid dát mearkkaša: Váibmoláđisvuođa mun dáhtun, in ge oaffariid, dasgo in leat boahtán rávkat vanhurskásiid, muhto suttolaččaid.»</verse>
        </section>
        <section title="Gažaldat borakeahttáivuođa birra">
          <verse number="14"> De Johanasa máhttájeaddjit bohte Jesusa lusa ja jerre: «Mii ja farisealaččat atnit borakeahttáivuođa, muhto manne du máhttájeaddjit eai daga dan?» </verse>
          <verse number="15"> Jesus vástidii: «Sáhttet go headjaguossit moraštit dan botta go irgi lea sin luhtte? Muhto áigi boahtá go irgi váldojuvvo sis eret, ja daid beivviid go dat dáhpáhuvvá, de sii atnet borakeahttáivuođa.</verse>
          <verse number="16"> Ii oktage bija duohpakeahtes duogŋasa boares biktasii. Dasgo dakkár duokŋas gaiku biktasa, ja ráigi šaddá velá stuoribun. </verse>
          <verse number="17"> Ii ge leaikko varas viinni boares náhkkeseahkaide. Dasgo dalle seahkat gaikánit, viidni heavvašuvvá ja seahkat billašuvvet. Muhto varas viidni leikojuvvo ođđa náhkkeseahkaide; dalle guktot leat áimmuin.»</verse>
        </section>
        <section title="Jairosa nieida ja nisu gii guoskkahii Jesusa biktasa">
          <verse number="18"> Dan botta go son ain lei sárdnumin sidjiide, bođii synagoga ovddasčuožžu ja luoitádii su ovdii ja dajai: «Mu nieida lea aiddo jápmán, muhto boađe bidjat gieđat su ala, de son ealáska fas.» </verse>
          <verse number="19"> Jesus čuožžilii ja vulggii su fárrui oktan máhttájeddjiidisguin.</verse>
          <verse number="20"> Das lei muhtun nisu geas ledje leamaš vardimat guoktenuppelot jagi. Son lahkanii Jesusa maŋil ja guoskkahii su bivttasdiehpi, </verse>
          <verse number="21"> dasgo son jurddašii: «Jos mun dušše beasašin guoskkahit su biktasa ge, de dearvvašmuvašin.» </verse>
          <verse number="22"> Jesus jorggihii, ja go son fuomášii su, de celkkii: «Nieidan, leage dorvvolaš! Du osku lea beastán du.» Ja nisu dearvvašmuvai seammá bottus.</verse>
          <verse number="23"> Go Jesus ollii synagoga ovddasčuožžu vissui ja oinnii njurggonasčuojaheddjiid ja šlámaideaddji joavkku, de dajai: </verse>
          <verse number="24"> «Mannet olggos! Ii nieida leat jápmán, son lea oađđimin.» Sii boagustedje su. </verse>
          <verse number="25"> Go olmmošjoavku lei áddjon olggos, de Jesus manai sisa ja válddii nieidda gihtii, ja nieida čuožžilii. </verse>
          <verse number="26"> Sáhka dán birra viidánii miehtá dan guovllu.</verse>
        </section>
        <section title="Jesus buorida guokte čalmmeheami ja muhtun gielaheami">
          <verse number="27"> Go Jesus vulggii doppe, de guokte čalmmeheami čuovvuleigga su ja čuorvvuiga: «Dávveda bárdni, árpmit munno!» </verse>
          <verse number="28"> Ja go Jesus bođii ruoktot, de čalmmeheamit manaiga sisa su lusa, ja son jearai sudnos: «Oskubeahtti go ahte mun sáhtán dahkat dán?» Soai vástideigga: «Hearrá, de osko.» </verse>
          <verse number="29"> De son guoskkahii sudno čalmmiid ja celkkii: «Šaddos nu mo doai oskubeahtti.» </verse>
          <verse number="30"> Ja sudno čalmmit rahpasedje. Jesus gilddii sudno garrasit: «Alli almmut dán geasage.» </verse>
          <verse number="31"> Muhto soai manaiga olggos ja viiddideigga sága su birra miehtá dan guovllu.</verse>
          <verse number="32"> Go olbmát leigga mannan, de buktojuvvui Jesusa lusa gielahis olmmái geas lei bahá vuoigŋa. </verse>
          <verse number="33"> Jesus ájii olggos bahá vuoiŋŋa, ja gielaheapmi sárdnugođii. Olbmot ovddošedje ja dadje: «Ii oktage leat goassege oaidnán dákkáriid Israelis!» </verse>
          <verse number="34"> Muhto farisealaččat dadje: «Bahá vuoiŋŋaid oaivámučča fámuin son ádjá olggos bahá vuoiŋŋaid.»</verse>
        </section>
        <section title="Ládju lea stuoris">
          <verse number="35"> Jesus vádjolii dál buot gávpogiin ja giliin. Son oahpahii sin synagogain, sárdnidii evangeliuma riikka birra ja buoridii buot buozalvasaid ja vigiid. </verse>
          <verse number="36"> Go son oinnii olmmošjoavkku, de árkkášii sin njuorrasit, dasgo sii ledje goarránan ja bieđganan, dego sávzzat geahčči haga. </verse>
          <verse number="37"> Dalle son celkkii máhttájeddjiidasas: «Ládju lea stuoris, muhto bargit uhcán. </verse>
          <verse number="38"> Rohkadallet dan dihtii láju isida vuolggahit bargiid lájuidasas.»</verse>
        </section>
      </chapter>
      <chapter title="Kapittel 10">
        <section title="Guoktenuppelot apoastala">
          <verse number="1"> Son rávkkai lusas guoktenuppelot máhttájeaddjis ja attii sidjiide fámu ráđđet buhtismeahttun vuoiŋŋaid ja fámu ádjit olggos daid ja buoridit buot buozalvasaid ja vigiid.  </verse>
          <verse number="2"> Dát leat guoktenuppelot apoastala namat: Vuosttažettiin Simmon, gii gohčoduvvui Biehtárin, de su viellja Ándaras, Jáhkot, Sebedeusa bárdni, ja su viellja Johanas,  </verse>
          <verse number="3"> Filip ja Bartolomeus, Duomás ja tuollár Matteus, Jáhkot, Alfeusa bárdni, ja Taddeus,  </verse>
          <verse number="4"> Simmon Kananeus ja Judas Iskariot guhte behtii su.</verse>
        </section>
        <section title="Apoastalat vuolggahuvvojit">
          <verse number="5"> Dán guoktenuppelohkása Jesus vuolggahii ja rávvii sin: Allet mana báhkiniid guovlluide, allet ge mana samarialaččaid gávpogiidda!  </verse>
          <verse number="6"> Mannet baicca Israela álbmoga láhppon sávzzaid lusa  </verse>
          <verse number="7"> ja sárdnidehket: Almmiriika lea boahtán lahka!  </verse>
          <verse number="8"> Buoridehket buhcciid, bajásčuoččáldahttet jábmiid, buhtistehket spihtálaččaid ja ádjet olggos bahá vuoiŋŋaid. Dii lehpet ožžon dan nuvttá, de addet dan nuvttá!  </verse>
          <verse number="9"> Allet váldde mielddádet ruđaid boahkániin, allet golli, allet silbba dahje veaikki. </verse>
          <verse number="10"> Allet ge váldde mielddádet lávkka mátkái, allet guokte gávtti, allet gápmagiid dahje soappi ge. Dasgo bargi ánssáša biepmus. </verse>
          <verse number="11"> Go boahtibehtet gávpogii dahje gillái, de gávnnahehket gii lea dohkálaš váldit din vuostái, ja orrot su luhtte dassážii go vuolgibehtet fas. </verse>
          <verse number="12"> Ja go boahtibehtet vissui, de dearvvahehket dan ráfiin. </verse>
          <verse number="13"> Jos viessu lea dohkálaš, de ráfi orru dan badjel, muhto jos viessu ii leat dohkálaš, de máhccos ráfi didjiide fas. </verse>
          <verse number="14"> Jos muhtumat eai dáhto váldit din vuostái eai ge gullat din sániid, de guđđet dan viesu ja gávpoga ja savdnjilehket sádduid julggiineattet. </verse>
          <verse number="15"> Duođaid, mun cealkkán didjiide: Sodoma ja Gomorra eatnamii geavvá geahppaseabbot duopmobeaivvi go dan gávpogii.</verse>
        </section>
        <section title="Doarrádallojumit bohtet">
          <verse number="16"> Mun vuolggahan din dego sávzzaid gumppiid gaskii. Lehket dan dihtii gávvilat dego gearbmašat ja vigiheamit dego duvvát! </verse>
          <verse number="17"> Váruhehket olbmuin! Dasgo sii addet din duopmostuoluide ja spihččejit din synagogaineaset, </verse>
          <verse number="18"> ja dii dolvojuvvobehtet eananhearráid ja gonagasaid ovdii mu dihtii, vai duođaštehpet sidjiide ja báhkiniidda. </verse>
          <verse number="19"> Muhto go sii addet din eiseválddiide, de allet bala mo sárdnubehtet dahje maid dadjabehtet. Dasgo dat mii lea dárbbašlaš dadjat, addojuvvo didjiide dammanaga bottus. </verse>
          <verse number="20"> Ehpet dii leat ieža sárdnumin, muhto Áhčádet Vuoigŋa sárdnu din bokte. </verse>
          <verse number="21"> Viellja beahttá vieljas jápmimii, ja áhčči mánás; ja mánát čuožžilit vánhemiiddiset vuostái ja goddet sin. </verse>
          <verse number="22"> Ja buohkat vašuhit din mu nama dihtii. Muhto dat gii bissu oskkáldassan loahpa rádjái, bestojuvvo.</verse>
          <verse number="23"> Muhto go sii doarrádallet din nuppi gávpogis, de báhtarehket nuppi gávpogii! Duođaid, mun cealkkán didjiide: Dii ehpet joavdda buot Israela gávpogiidda ovdal go Olbmobárdni boahtá.</verse>
        </section>
        <section title="Oahpaheaddji ja máhttájeaddji">
          <verse number="24"> Máhttájeaddji ii leat stuorit go oahpaheaddjis, ii ge bálvaleaddji stuorit go isidis. </verse>
          <verse number="25"> Máhttájeaddji galgá leat duhtavaš jos sutnje geavvá nugo su oahpaheaddjái, ja bálvaleaddji galgá leat duhtavaš jos oažžu seammá dili go hearrás. Jos dáluisit lea gohčoduvvon Beelsebulan, sáhttet go su dáluolbmot vuordit maidge buorebu?</verse>
          <verse number="26"> Allet bala sis! Dasgo ii mihkkege leat gokčojuvvon mii ii almmustuva, ii ge mihkkege čihkkojuvvon mii ii boađe albmosii. </verse>
          <verse number="27"> Dan maid mun sártnun didjiide seavdnjadasas, sárdnot dii dan čuovgadin; dat mii savkaluvvo didjiide bealljái, čurvot dan dáhkiid alde.</verse>
          <verse number="28"> Allet bala sis geat goddet rupmaša, muhto eai sáhte goddit sielu. Ballet baicca sus gii sáhttá heavahit sihke sielu ja rupmaša helvehii. </verse>
          <verse number="29"> Eai go guokte cizáža vuvdojuvvo ovtta skillegii? Muhto ii oktage dain gahča eatnamii almmá Áhčádet dieđekeahttá. </verse>
          <verse number="30"> Ja dis leat velá buot oaivvi vuoktačalmmit ge lohkkojuvvon. </verse>
          <verse number="31"> Allet dan dihtii bala! Dii han lehpet eanet veara go ollu cizážat.</verse>
          <verse number="32"> Guhte dovddasta mu olbmuid ovddas, su mun ge dovddan Áhččán ovddas guhte lea almmis. </verse>
          <verse number="33"> Muhto guhte biehttala mu olbmuid ovddas, su mun ge biehttalan Áhččán ovddas guhte lea almmis.</verse>
        </section>
        <section title="Riidu Jesusa dihtii">
          <verse number="34"> Allet gátte ahte mun lean boahtán buktit ráfi eatnama ala. In leat boahtán buktit ráfi, muhto miehki.</verse>
          <verse number="35"> Mun lean boahtán bidjat soahpameahttunvuođa bártni ja áhčis gaskii, nieidda ja eatnis gaskii, manji ja vuotnáma gaskii,</verse>
          <verse number="36"> ja dáluolbmot šaddet isida vašálažžan.</verse>
          <verse number="37"> Dat guhte ráhkista áhčis dahje eatnis eanebut go mu, ii dohkke munnje. Dat guhte ráhkista bártnis dahje nieiddas eanebut go mu, ii dohkke munnje. </verse>
          <verse number="38"> Ja dat guhte ii váldde ruossas ja čuovo mu, ii dohkke munnje. </verse>
          <verse number="39"> Dat guhte lea gádjon heakkas, massá dan. Muhto dat guhte lea massán heakkas mu dihtii, gádju dan!</verse>
          <verse number="40"> Dat guhte váldá din vuostái, váldá mu vuostái; ja dat guhte váldá mu vuostái, váldá vuostái su guhte lea vuolggahan mu. </verse>
          <verse number="41"> Dat guhte váldá profehta vuostái, danne go son lea profehta, oažžu profehta bálkká, ja dat guhte váldá vuostái vanhurskkis olbmá, danne go son lea vanhurskkis, oažžu vanhurskása bálkká. </verse>
          <verse number="42"> Ja dat guhte addá geasage dáin uhcahaččain dušše guvssi dievva ge galbma čázi, danne go son lea máhttájeaddji, duođaid, mun cealkkán didjiide: Son ii eisege masse bálkkás.</verse>
        </section>
      </chapter>
      <chapter title="Kapittel 11">
        <section title="Gásttašeaddji Johanasa gažaldat Jesusii">
          <verse number="1"> Go Jesus lei geargan rávvemis guoktenuppelot máhttájeaddjis, de vulggii doppe oahpahit ja sárdnidit biras gávpogiin.  </verse>
          <verse number="2"> Go Johanas gulai giddagasas maid Kristus dagai, de son vuolggahii muhtumiid máhttájeddjiinis jearrat sus:  </verse>
          <verse number="3"> «Leat go don dat guhte galgá boahtit, vai galgat go mii vuordit muhtun eará?»  </verse>
          <verse number="4"> Jesus vástidii sidjiide: «Mannet muitalit Johanassii maid gullabehtet ja oaidnibehtet.  </verse>
          <verse number="5"> Čalmmeheamit oidnet, lápmásat vázzet, spihtálaččat buhtistuvvojit ja bealjeheamit gullet, jábmit bajásčuoččáldahttojuvvojit ja evangelium sárdniduvvo váivvážiidda;  </verse>
          <verse number="6"> ja ávdugas lea dat guhte mus ii vearrán.»</verse>
        </section>
        <section title="Jesus duođašta gásttašeaddji Johanasa birra">
          <verse number="7"> Go sii ledje mannan, de Jesus sárdnidišgođii olbmuide Johanasa birra: «Manne dii manaidet meahccái? Oaidnit skáhčira sojadeamen biekkas?  </verse>
          <verse number="8"> Ehpet! Manne manaidet dohko? Oaidnit čábbát gárvodan olbmá? Sii guđet gárvodit čáppa biktasiiguin, leat gonagasaid šloahtain.  </verse>
          <verse number="9"> Manne de manaidet dohko? Oaidnit profehta? Áibbas riekta, ja mun cealkkán didjiide: Eanet go profehta! </verse>
          <verse number="10"> Son lea dat gean birra lea čállojuvvon: Geahča, mun vuolggahan áirasan du ovddabeale, son ráhkada dutnje geainnu.</verse>
          <verse number="11"> Duođaid, mun cealkkán didjiide: Sin gaskkas geat leat riegádan nissonis, ii leat almmustuvvan oktage stuorit go gásttašeaddji Johanas, muhto vel uhcimus ge almmiriikkas lea stuorit go son. </verse>
          <verse number="12"> Gásttašeaddji Johanasa beivviid rájes gitta dássážii leat olbmot bahkken veagal almmiriikii, ja sii geat bahkkejit dohko, gaikot dan alcceseaset. </verse>
          <verse number="13"> Dasgo buot profehtat ja láhka leat einnostan Ipmila riikka gitta Johanasa rádjái. </verse>
          <verse number="14"> Jos oskkožehpet dan: Son lea Elia gii galggai boahtit. </verse>
          <verse number="15"> Geas ležžet bealjit, son gullos!</verse>
          <verse number="16"> Muhto mainna mun veardidan dán sohkagotti? Dat lea mánáid láhkásaš geat čohkkájit šiljus ja čurvot guhtet guimmiidasaset:</verse>
          <verse number="17"> Mii čuojaheimmet didjiide njurggonasa, ehpet ge dii gárron dánsut. Mii lávlluimet morašlávlagiid, ehpet ge dii gárron luoibmat.</verse>
          <verse number="18"> Dasgo Johanas bođii; ii son bora ii ge juga, ja olbmot dadjet: Sus lea bahá vuoigŋa. </verse>
          <verse number="19"> Olbmobárdni bođii; son sihke borrá ja juhká, ja olbmot dadjet: Gehččet, man vuovdás ja viidnejuhkkis olmmái, tuolláriid ja suttolaččaid ustit! Muhto Viisodaga dagut duođaštit viisodaga.»</verse>
        </section>
        <section title="Vuoi-čuorvasat Galilea gávpogiid badjel">
          <verse number="20"> Dalle Jesus moaitigođii daid gávpogiid gos son lei dahkan eanas fámolaš daguidis, danne go sii eai lean dahkan jorgalusa: </verse>
          <verse number="21"> «Vuoi du, Korasin! Vuoi du, Betsaida! Jos dat oavdudagut mat leat dahkkojuvvon dudno guovllus, livčče dáhpáhuvvan Tyrosis dahje Sidonis, de dat livččiiga áigá juo dahkan jorgalusa ja gárvodan seahkaiguin ja gunaiguin. </verse>
          <verse number="22"> Mun cealkkán dudnuide: Tyrosii ja Sidonii geavvá geahppaseabbot duopmobeaivvi go dudnuide. </verse>
          <verse number="23"> Ja don, Kapernaum, guhte dáhtošit bajiduvvot gitta almmi rádjái, don norddastuvvot vuolás jábmiid riikii! Jos dat oavdudagut mat leat dahkkon du luhtte, livčče dahkkon Sodomas, de dat livččii bisson gitta dán beaivvi rádjái. </verse>
          <verse number="24"> Mun cealkkán: Sodoma eatnamii geavvá geahppaseabbot duopmobeaivvi go dutnje.»</verse>
        </section>
        <section title="Jesusa ávvučuorvasat">
          <verse number="25"> Dan áiggi Jesus sárdnugođii ja celkkii: «Áhččán, mun rámidan du, almmi ja eatnama Hearrá, danne go leat čiehkan dán viisáin ja jierpmálaččain, muhto leat almmustahttán dan uhcahaččaide. </verse>
          <verse number="26"> Duođaid, Áhččán, nu lei du buorre dáhttu. </verse>
          <verse number="27"> Buot lea Áhččán oskkildan munnje. Ii oktage dovdda Bártni earet go Áhčči; ii ge oktage dovdda Áhči earet go Bárdni ja son geasa Bárdni dáhttu almmustahttit dan.</verse>
          <verse number="28"> Bohtet mu lusa, buohkat geat rahčabehtet ja guoddibehtet lossa nođiid, de attán didjiide vuoiŋŋadusa. </verse>
          <verse number="29"> Váldet mu geassá badjelasadet ja ohppet mus, dasgo mun lean gierdavaš ja vuollegaš váimmus, dalle gávdnabehtet vuoiŋŋadusa sieluidasadet. </verse>
          <verse number="30"> Dasgo mu geasis lea buorre, ja mu noađđi lea geahpas.»</verse>
        </section>
      </chapter>
      <chapter title="Kapittel 12">
        <section title="Jesus ja sábbát">
          <verse number="1"> Dan áiggi Jesus lei oktii vázzimin gordnebealdduid čađa sábbáhin. Su máhttájeaddjit ledje nelgon ja čoaggigohte gordneoivviid ja borre.  </verse>
          <verse number="2"> Farisealaččat oidne dán ja dadje sutnje: «Geahča! Du máhttájeaddjit dahket dan mii ii leat lobálaš sábbáhin!»  </verse>
          <verse number="3"> Dalle son celkkii sidjiide: «Ehpet go dii leat lohkan maid Dávvet dagai go son ja su olbmát ledje nealgumin?  </verse>
          <verse number="4"> Son manai Ipmila vissui ja borai oaffarláibbiid maid sus ii lean lohpi borrat ii ge su olbmáin, muhto duššefal báhpain.  </verse>
          <verse number="5"> Dahje ehpet go leat lohkan lágas ahte báhpat juohke sábbáha barget tempelis ja nu rihkkot lága, ja dattege leat sivaheamit?  </verse>
          <verse number="6"> Mun cealkkán: Dá lea dat mii lea stuorit go tempel.  </verse>
          <verse number="7"> Jos dii livččiidet ádden maid dát sátni mearkkaša: Váibmoláđisvuođa mun dáhtun, in ge oaffara, de ehpet livčče dubmen sivahemiid.  </verse>
          <verse number="8"> Dasgo Olbmobárdni lea sábbáha hearrá.»</verse>
          <verse number="9"> De Jesus vulggii das ja bođii sin synagogii. </verse>
          <verse number="10"> Doppe lei olmmái geas lei ástan giehta. Vai farisealaččat sáhtášedje váidit Jesusa, sii jerre sus: «Lea go sábbáhin lohpi buoridit?» </verse>
          <verse number="11"> Son vástidii: «Guhtemuš dis, geas lea okta sávza, ii dohppeše dan ja geasáše dan bajás, jos dat gahčašii roggái sábbáhin? </verse>
          <verse number="12"> Man ollu eanet veara lea olmmoš go sávza! Danne lea lohpi dahkat buriid sábbáhin.» </verse>
          <verse number="13"> Ja son celkkii olbmái: «Geige gieđat!» Son geigii dan, ja giehta šattai seammá dearvvašin go nubbi ge. </verse>
          <verse number="14"> Muhto farisealaččat manne olggos ja lihtodišgohte Jesusa vuostái mo sii sáhtášedje goddit su.</verse>
        </section>
        <section title="Jesus sárdnida ja buorida">
          <verse number="15"> Go Jesus oaččui diehtit dan, de vulggii doppe eret. Stuora olmmošjoavkkut čuvvo su, ja son buoridii sin buohkaid. </verse>
          <verse number="16"> Muhto son gilddii sin garrasit muitaleames geasage iežas birra, </verse>
          <verse number="17"> vai ollašuvašii dat mii lea celkojuvvon profehta Jesaja bokte:</verse>
          <verse number="18"> Geahča, dát lea mu bálvaleaddji gean mun lean válljen; su mun ráhkistan, ja son illudahttá mu sielu. Mun bijan Vuoigŋan su ala, ja son gulaha álbmogiidda vuoigatvuođa.</verse>
          <verse number="19"> Ii son bealkke ii ge čuorvvo, ii ge oktage gula su jiena gáhtaid alde.</verse>
          <verse number="20"> Doddjon skáhčira son ii cuvke, suovasteaddji veaikka son ii jáddat, dassá go son ollašuhttá vuoigatvuođa vuoitun.</verse>
          <verse number="21"> Ja su namma addá álbmogiidda doaivvu.</verse>
        </section>
        <section title="Jesus lea gievrrat go Sáhtán ja bahá vuoiŋŋat">
          <verse number="22"> Dasto sii dolvo Jesusa lusa muhtun čalmmehis ja gielahis olbmá geas lei bahá vuoigŋa. Jesus buoridii su, nu ahte olmmái sihke hálai ja oinnii. </verse>
          <verse number="23"> Ja buot olbmot imaštalle sakka ja jerre: «Leažžá go son Dávveda Bárdni?» </verse>
          <verse number="24"> Muhto go farisealaččat gulle dan, de sii dadje: «Beelsebula iežas, bahá vuoiŋŋaid oaivámučča fámuin son ádjá olggos bahá vuoiŋŋaid.» </verse>
          <verse number="25"> Muhto Jesus diđii sin jurdagiid, ja celkkii sidjiide: «Juohke riika mii lea soahpameahttun iežainis, duššaduvvo, ii ge oktage gávpot dahje ruoktu mii lea soahpameahttun iežainis, sáhte bissut. </verse>
          <verse number="26"> Jos dál Sáhtán ádjá olggos Sáhtána, de son lea soahpameahttun iežainis. Mo sáhttá su riika dalle bissut? </verse>
          <verse number="27"> Jos mun áján olggos bahá vuoiŋŋaid Beelsebula fámuin, gean fámuin din iežadet oahppit ádjet olggos daid? Dan dihtii sii šaddet din duopmárin. </verse>
          <verse number="28"> Muhto jos mun áján olggos bahá vuoiŋŋaid Ipmila Vuoiŋŋa fámuin, dalle han Ipmila riika lea boahtán din lusa. </verse>
          <verse number="29"> Dahje mo sáhttá oktage mannat gievrras olbmá dállui ja rievidit su opmodagaid, ovdal go son vuos čatná su? De son easkka sáhttá stajidit su viesu. </verse>
          <verse number="30"> Dat guhte ii leat mu beale, lea mu vuostái; dat guhte ii čohkke muinna, biđge.</verse>
          <verse number="31"> Danne mun cealkkán didjiide: Buot suddu ja bilkádus addojuvvo olbmuide ándagassii, muhto bilkádus Vuoiŋŋa vuostái ii addojuvvo ándagassii. </verse>
          <verse number="32"> Guhte sárdnu Olbmobártni vuostái, sutnje addojuvvo ándagassii. Muhto dat guhte sárdnu Bassi Vuoiŋŋa vuostái, sutnje ii addojuvvo ándagassii, ii dálá máilmmis ii ge boahtti máilmmis ge.</verse>
        </section>
        <section title="Muorra ja dan šattut">
          <verse number="33"> Jos muorra lea buorre, de dan šattut ge leat buorit, muhto jos muorra lea headju, de dan šattut ge leat heajut. Muora dovdá dan šattuin. </verse>
          <verse number="34"> Dii gearpmaščivggat! Mo dii geat lehpet bahát sáhttibehtet dadjat maidege buriid? Dasgo mas váibmu lea dievva, dan han njálbmi sárdnu. </verse>
          <verse number="35"> Buorre olmmoš buktá buriid buorrevuođa rájustis, ja bahás olmmoš buktá baháid bahávuođa rájustis. </verse>
          <verse number="36"> Mun cealkkán didjiide: Juohke duššálaš sáni ovddas maid olbmot dadjet, fertejit sii vástidit duopmobeaivvi. </verse>
          <verse number="37"> Dasgo sániidat mielde don dahkkojuvvot friddjan, ja sániidat mielde dubmejuvvot.»</verse>
        </section>
        <section title="Jona mearka">
          <verse number="38"> Muhtun čálaoahppavaččat ja farisealaččat sárdnugohte Jesusii: «Oahpaheaddji, mii hálidivččiimet oaidnit du dahkamin oavdumearkka.» </verse>
          <verse number="39"> Muhto son vástidii sidjiide: «Bahás ja oskkáldasmeahttun sohkabuolva gáibida mearkkaid, muhto dat ii oaččo eará mearkka go profehta Jona mearkka. </verse>
          <verse number="40"> Dasgo nugo Jona lei golbma beaivvi ja golbma ija stuora guoli čoavjjis, nu Olbmobárdni ge galgá leat golbma beaivvi ja golbma ija eatnama ozas. </verse>
          <verse number="41"> Ninive olbmot bajásčuožžilit duopmobeaivvi oktan dán sohkabuolvva olbmuiguin ja váidalit sin. Dasgo Jona sárdnidettiin sii dahke jorgalusa, muhto dás lea eanet go Jona! </verse>
          <verse number="42"> Duopmobeaivvi lullieatnama dronnet bajásčuoččáldahttojuvvo oktan dán sohkabuolvva olbmuiguin ja váidala sin. Dasgo son bođii gitta eatnama gežiin guldalit Salomo viissisvuođa, muhto dás lea eanet go Salomo!</verse>
        </section>
        <section title="Bahá vuoigŋa máhccá">
          <verse number="43"> Go buhtismeahttun vuoigŋa vuolgá olbmos, de dat vádjola ávdin duoddariid badjel ohcamin vuoiŋŋastanbáikki, muhto ii gávnna. </verse>
          <verse number="44"> De dat dadjá: Mun áiggun máhccat vissosan man guđđen. Dat boahtá dohko ja gávdná dan guorusin, suohpalastojuvvon ja čiŋahuvvon. </verse>
          <verse number="45"> Dalle dat vuolgá viežžat čieža eará vuoiŋŋa vel, bahábuid go son ieš, ja sii fárrejit sisa ja ássagohtet doppe. Ja dan olbmo dilli šaddá vearrábun go ovddit dilli. Nu geavvá dáinna bahás sohkabuolvvain ge.»</verse>
        </section>
        <section title="Jesusa duohta fuolkkit">
          <verse number="46"> Go Jesus lei ain sárdnumin olbmuide, de su eadni ja su vieljat bohte. Sii ledje čuožžumin olggobealde ja hálidedje háleštit suinna. </verse>
          <verse number="47"> De muhtun dajai sutnje: «Du eadni ja du vieljat leat olggobealde jearaheamen du.» </verse>
          <verse number="48"> Jesus vástidii sutnje gii lei jearran sus: «Gii lea mu eadni, ja geat leat mu vieljat?» </verse>
          <verse number="49"> Ja son čujuhii gieđain máhttájeddjiidasas ja celkkii: «Gehččet, dá leat mu eadni ja mu vieljat. </verse>
          <verse number="50"> Dasgo juohkehaš gii dahká mu almmálaš Áhči dáhtu, lea mu viellja ja oabbá ja eadni.»</verse>
        </section>
      </chapter>
      <chapter title="Kapittel 13">
        <section title="Veardádus gilvi birra">
          <verse number="1"> Seammá beaivvi Jesus manai olggos ja čohkánii jávregáddái.  </verse>
          <verse number="2"> Su birra čoahkkanedje nu ollu olbmot ahte son fertii mannat fatnasii. Son čohkkái das, ja olbmot čužžo jávregáttis.  </verse>
          <verse number="3"> Ja son sárdnidii sidjiide ollu veardádusaiguin ja celkkii: «Gilvi vulggii gilvit.  </verse>
          <verse number="4"> Ja gilvvedettiin gahčče muhtun čalmmit geaidnogurrii, ja lottit bohte ja borre daid.  </verse>
          <verse number="5"> Muhtun čalmmit gahčče geađgás eatnamii gos ii lean ollu muolda, ja dat ihte johtilit, dasgo eanan lei asehaš.  </verse>
          <verse number="6"> Muhto go beaivváš badjánii, de dat bulle ja goldne go dain ii lean ruohtas.  </verse>
          <verse number="7"> Muhtun čalmmit gahčče bastilislánjáid gaskii, ja bastilislánját šadde ja hávkadedje daid.  </verse>
          <verse number="8"> Muhto muhtun čalmmit gahčče šattolaš eatnamii ja šaddadedje šattuid: muhtumat šaddadedje čuođigeardásaččat, muhtumat guhttalotgeardásaččat ja muhtumat golbmalotgeardásaččat.  </verse>
          <verse number="9"> Geas ležžet bealjit, son gullos!»</verse>
        </section>
        <section title="Veardádusa ulbmil">
          <verse number="10"> Máhttájeaddjit bohte su lusa ja jerre: «Manne don sártnut sidjiide veardádusaiguin?» </verse>
          <verse number="11"> Son vástidii sidjiide: «Didjiide lea addojuvvon dovdat almmi riikka čiegusvuođaid, muhto sidjiide ii leat addojuvvon. </verse>
          <verse number="12"> Dasgo sutnje geas lea, addojuvvo, ja son oažžu valljugasat. Muhto geas ii leat, sus váldojuvvo eret velá dat ge mii sus lea. </verse>
          <verse number="13"> Danne mun sárdnidan sidjiide veardádusaiguin. Dasgo oainnedettiineaset sii eai oainne, ja guladettiineaset sii eai gula eai ge ádde. </verse>
          <verse number="14"> Dáinna lágiin sii dál ollašuhttet dán Jesaja einnostusa: Guladettiineattet dii gullabehtet ehpet ge ádde, oainnedettiineattet dii oaidnibehtet ehpet ge fuobmá.</verse>
          <verse number="15"> Dasgo dán álbmoga váibmu lea buoššuduvvon, illá sii gullet beljiiguin, ja čalmmiideaset sii leat čárven, amaset sin čalmmit oaidnit, sin bealjit gullat, sin váibmu áddet, nu ahte eai jorgalivčče vai mun beasašin buoridit sin.</verse>
          <verse number="16"> Muhto ávdugasat din čalmmit mat oidnet ja din bealjit mat gullet. </verse>
          <verse number="17"> Duođaid, mun cealkkán didjiide: Ollu profehtat ja vanhurskásat leat áibbašan oaidnit dan maid dii oaidnibehtet, eai ge beassan oaidnit dan, ja gullat dan maid dii gullabehtet, eai ge beassan gullat dan.</verse>
        </section>
        <section title="Jesus čilge veardádusa gilvi birra">
          <verse number="18"> Gullet dál, maid veardádus gilvi birra mearkkaša: </verse>
          <verse number="19"> Álo go muhtun gullá sáni riikka birra ii ge ádde dan, de bahákas boahtá ja dohppe dan mii lea gilvojuvvon su váibmui. Dát lea dat mii gilvojuvvui geaidnogurrii. </verse>
          <verse number="20"> Dat mii gilvojuvvui geađgás eatnamii, lea son gii vuostáiváldá sáni iluin go gullá dan. </verse>
          <verse number="21"> Muhto sus ii leat ruohtas ja son bissu dušše muhtun áiggi. Go dasto áŧestus ja doarrádallojupmi boahtá sáni dihtii, de son hilgáda dallánaga. </verse>
          <verse number="22"> Dat mii gilvojuvvui bastilislánjáid gaskii, lea son gii gullá sáni, muhto dálá máilmmi váivvit ja riggodaga fillehus hávkada sáni, nu ahte dat ii šaddat šattuid. </verse>
          <verse number="23"> Muhto dat mii gilvojuvvui šattolaš eatnamii, lea son gii gullá sáni ja ádde dan ja šaddada šattuid: čuođigeardásaččat, guhttalotgeardásaččat dahje golbmalotgeardásaččat.»</verse>
        </section>
        <section title="Veardádus árvvohis rásiid birra">
          <verse number="24"> Son muitalii sidjiide nuppi veardádusa ja celkkii: «Almmiriika lea olbmá láhkásaš gii lei gilván buriid nisuid beldosis. </verse>
          <verse number="25"> Ja buohkaid oađedettiin bođii su vašálaš ja gilvvii árvvohis rásiid nisuid gaskii ja manai eret. </verse>
          <verse number="26"> Go gortnit šaddagohte ja bidjagohte gihpuid, de ihte maiddái árvvohis rásit ge. </verse>
          <verse number="27"> Bálvaleaddjit manne dalle isideaset lusa ja jerre: Hearrá! It go lean gilván buriid nisuid beldosat? Gos bohtet árvvohis rásit? </verse>
          <verse number="28"> Son vástidii: Vašálaš lea dahkan dan. De bálvaleaddjit jerre sus: Dáhtut go ahte mii gaikut daid eret? </verse>
          <verse number="29"> Son vástidii: In dáhto, amadet gaikut nisuid bajás oktan árvvohis rásiiguin. </verse>
          <verse number="30"> Diktet goappašagaid šaddat bálddalagaid gitta láddjenáigái. Go láddjenáigi boahtá, de mun cealkkán ládjobargiide: Čohkkejehket vuos árvvohis rásiid ja čatnet gihppun boaldima várás, muhto čohkkejehket nisuid mu láhtui.»</verse>
        </section>
        <section title="Veardádus sennetsiepmana ja suvrradáiggi birra">
          <verse number="31"> Son muitalii sidjiide maiddái dán veardádusa: «Almmiriika lea sennetsiepmana láhkásaš man olmmái gilvvii beldosis. </verse>
          <verse number="32"> Dat lea uhcit go buot eará siepmanat; muhto go dat šaddá ja stuorru, de šaddá stuoribun go eará gilvvašattut ja šaddá stuora muorran, nu ahte almmi lottit bohtet ja ráhkadit besiid dan ovssiide.»</verse>
          <verse number="33"> Son muitalii sidjiide dán veardádusa vel: «Almmiriika lea suvrradáiggi láhkásaš man nisu soatká golmma mihtu jáffuid sisa, ja de suvru buot.»</verse>
          <verse number="34"> Buot dáid Jesus sártnui olbmuide veardádusaiguin. Almmá veardádusaid haga son ii oppa sárdnon ge sidjiide maidege. </verse>
          <verse number="35"> Nu ollašuvai dat mii lea celkojuvvon profehta bokte: Mun raban njálbmán ja sártnun veardádusaiguin; mun almmuhan dan mii lea leamaš čihkosis máilmmi sivdnideami rájes.</verse>
        </section>
        <section title="Jesus čilge veardádusa árvvohis rásiid birra">
          <verse number="36"> Dasto Jesus guđii olmmošjoavkkuid ja máhcai vissui. Ja su máhttájeaddjit bohte su lusa ja dadje: «Čilge midjiide veardádusa bealddu árvvohis rásiid birra!» </verse>
          <verse number="37"> Son vástidii sidjiide: «Dat gii gilvá buriid gilvagiid, lea Olbmobárdni. </verse>
          <verse number="38"> Bealdu lea máilbmi. Buorit gilvagat leat riikka mánát, muhto árvvohis rásit leat bahákasa mánát. </verse>
          <verse number="39"> Vašálaš gii gilvvii árvvohis rásiid, lea beargalat. Gordneládju lea dálá máilmmi loahppa, ja ládjobargit leat eŋgelat. </verse>
          <verse number="40"> Nugo árvvohis rásit čohkkejuvvojit ja boldojit dolas, nu geavvá dálá máilmmi loahpas ge: </verse>
          <verse number="41"> Olbmobárdni vuolggaha eŋgeliiddis, ja sii čohkkejit ja dolvot eret su riikkas buot daid guđet vearránahttet ja dahket vearrivuođaid, </verse>
          <verse number="42"> ja bálkestit sin dollaoapmanii; doppe sii čirrot ja gižahit bániid. </verse>
          <verse number="43"> Muhto vanhurskásat báitet dego beaivváš Áhčiset riikkas. Geas ležžet bealjit, son gullos!</verse>
        </section>
        <section title="Veardádus dávvira, bearrala ja guollenuohti birra">
          <verse number="44"> Almmiriika lea dávvira láhkásaš mii lei čihkkojuvvon beldui. Olmmái gávdná dan, čiehká dan fas, ja ilustis son vuovdá buot opmodagas ja oastá bealddu.</verse>
          <verse number="45"> Almmiriika lea maiddái gávpeolbmá láhkásaš gii lea ohcamin čáppa bearraliid. </verse>
          <verse number="46"> Go son gávdná divrras bearrala, de vuovdá buot opmodagas ja oastá dan.</verse>
          <verse number="47"> Almmiriika lea maiddái nuohti láhkásaš mii suhppejuvvo jávrái ja bivdá juohke lágán guliid. </verse>
          <verse number="48"> Go dat lea dievva, de bivdit gesset dan gáddái. Sii čohkánaddet ja čohkkejit buriid guliid lihtiide, muhto bálkestit eret fuones guliid. </verse>
          <verse number="49"> Nu geavvá dálá máilmmi loahpas ge: Eŋgelat vulget olggos ja rátket baháid vanhurskásiin </verse>
          <verse number="50"> ja bálkestit sin dollaoapmanii; doppe sii čirrot ja gižahit bániid.</verse>
          <verse number="51"> Lehpet go ádden buot dán?» Sii vástidedje: «De leat.» </verse>
          <verse number="52"> Dalle son celkkii sidjiide: «Danne lea juohke čálaoahppavaš gii lea šaddan almmiriikka máhttájeaddjin, dáluisida láhkásaš guhte buktá ovdan rájustis sihke ođđa ja boares vuorkkáid.»</verse>
        </section>
        <section title="Jesus ii váldojuvvo vuostái ruovttugávpogisttis">
          <verse number="53"> Go Jesus lei geargan muitaleames dáid veardádusaid, de vulggii doppe </verse>
          <verse number="54"> ja bođii ruovttugávpogasas. Son oahpahii olbmuid sin synagogas, nu ahte sii hirpmástuvve ja jerre: «Gos son lea ožžon dán viisodaga ja fámu dahkat dákkár oavdudaguid? </verse>
          <verse number="55"> Ii go son leat dat dimbbarolbmá bárdni? Ii go su eatni namma leat Márjá, ja su vieljaid namat Jáhkot, Jovsset, Simmon ja Judas? </verse>
          <verse number="56"> Eai go buot su oappát ása dáppe min searvvis? Gos ba son lea ožžon buot dán?» </verse>
          <verse number="57"> Ja sii vearránedje sus eai ge dáhtton maidege dahkamušaid suinna. Muhto Jesus celkkii sidjiide: «Ii profehta badjelgehččojuvvo eará báikkis go iežas ruovttugávpogis ja ruovttus.» </verse>
          <verse number="58"> Ja sin eahpeoskku dihtii son ii dahkan doppe eatnat oavdudaguid.</verse>
        </section>
      </chapter>
      <chapter title="Kapittel 14">
        <section title="Gásttašeaddji Johanas steavliduvvo">
          <verse number="1"> Dan áiggi guovllugonagas Herodes gulai sága Jesusa birra.  </verse>
          <verse number="2"> Son dajai bálvaleddjiidasas: «Dat lea gásttašeaddji Johanas. Son lea bajásčuoččáldahttojuvvon jábmiid luhtte; danne sus leat dakkár fámut.»  </verse>
          <verse number="3"> Dasgo Herodes lei váldán Johanasa gitta, čatnan su ja bidjan su giddagassii Herodiasa, vieljas Filipa áhká, dihtii.  </verse>
          <verse number="4"> Dasgo Johanas lei cealkán Herodesii: «Ii dus leat lohpi váldit su alccesat áhkkán.»  </verse>
          <verse number="5"> Herodes livččii hálidan goddit su, muhto son balai olbmuin, geat atne Johanasa profehtan.  </verse>
          <verse number="6"> Muhto go Herodes lei doallamin riegádanbeaivvis, de Herodiasa nieida dánssui gussiid ovddas. Herodes liikui dasa nu bures  </verse>
          <verse number="7"> ahte vuordnumiin lohpidii sutnje maid ihkinassii son dáhtoš.  </verse>
          <verse number="8"> Dalle eadni hálahii nieiddas dadjat: «Atte munnje gásttašeaddji Johanasa oaivvi gári siste.»  </verse>
          <verse number="9"> Gonagas šattai fuones millii, muhto vuordnumis ja gussiid dihtii son gohčui addit niidii dan, </verse>
          <verse number="10"> ja son bijai sáni giddagassii ja gohčui steavlidit Johanasa. </verse>
          <verse number="11"> Oaivi buktojuvvui sisa gári siste ja addojuvvui niidii gii dasto attii dan eadnásis. </verse>
          <verse number="12"> Muhto su máhttájeaddjit bohte viežžat liikka ja hávdádedje dan ja de sii manne ja muitaledje buot Jesusii.</verse>
        </section>
        <section title="Jesus galleha vihtta duhát olbmá">
          <verse number="13"> Go Jesus gulai dán, de son vulggii eret fatnasiin muhtun oktonas báikái, gos sáhtii leat okto. Muhto olbmot gulle dan, ja olusat vulge gávpogiin ja bohte vácci su maŋis. </verse>
          <verse number="14"> Go Jesus dál manai gáddái, de oinnii stuora olmmošjoavkku. Son árkkášii sin njuorrasit ja buoridii buot buhcciid.</verse>
          <verse number="15"> Muhto go šattai eahket, de máhttájeaddjit bohte su lusa ja dadje: «Dát báiki lea ávdin, ja lea juo maŋŋit. Vuolggat olbmuid dáppe eret vai besset mannat giliide oastit alcceseaset borramuša.» </verse>
          <verse number="16"> Muhto Jesus vástidii sidjiide: «Eai sii dárbbaš vuolgit dáppe. Addet dii sidjiide borramuša!» </verse>
          <verse number="17"> Sii dadje sutnje: «Mis leat dušše vihtta láibbi ja guokte guoli dás.» </verse>
          <verse number="18"> Son celkkii: «Buktet daid munnje!» </verse>
          <verse number="19"> De gohčui olbmuid čohkánit rássegieddái, válddii dan vihtta láibbi ja guokte guoli, geahčai almmi guvlui ja rohkadalai giittusrohkosa. Son doadjalii láibbiid ja attii máhttájeddjiide, ja máhttájeaddjit juogadedje daid olbmuide. </verse>
          <verse number="20"> Ja buohkat boradedje ja gallánedje. Maŋŋil čohkkejuvvojedje báhcán bihtát ja dat devde guoktenuppelot veaddelihti. </verse>
          <verse number="21"> Birrasiid vihttaduhát olbmá ledje boradan das, earet nissoniid ja mánáid.</verse>
        </section>
        <section title="Jesus vázzá čázi alde">
          <verse number="22"> Dakkaviđe dán maŋŋil son gohčui máhttájeddjiidis mannat fatnasii ja vuolgit ovddas nuppi beallái, dan botta go ieš vuolggahii eret olmmošjoavkkuid. </verse>
          <verse number="23"> Go son lei dahkan dán, de manai sierranassii várrái rohkadallat. Go šattai eahket, de son lei doppe okto. </verse>
          <verse number="24"> Fanas lei juo guhkkin eret gáttis, ja dat ražai garrasit báruid vuostái, dasgo lei vuostebiegga. </verse>
          <verse number="25"> Muhto njealját idjagohcinvuorus son bođii vácci jávrri alde sin lusa. </verse>
          <verse number="26"> Go máhttájeaddjit oidne su vázzimin jávrri alde, de suorganedje ja dadje: «Diet lea gobmi!» ja sii huike balus. </verse>
          <verse number="27"> Muhto dan seammás Jesus sártnui sidjiide: «Lehket roahkkadat, mun dat lean. Allet bala!»</verse>
          <verse number="28"> De Biehtár dajai sutnje: «Hearrá, jos dat leaččat don, de gohčo mu boahtit lusat jávrri ala.» </verse>
          <verse number="29"> Jesus celkkii: «Boađe!» Biehtár loaiddastii eret fatnasis ja váccii jávrri alde Jesusa lusa. </verse>
          <verse number="30"> Muhto go son fuomášii man garas biegga lei, de ballái, ja son vuodjugođii ja čurvii: «Hearrá, beastte mu!» </verse>
          <verse number="31"> Dan seammás Jesus geigii gieđas, dohppii su ja celkkii: «Man uhcán osku dus lea! Manne eahpidit?» </verse>
          <verse number="32"> Go soai loaiddasteigga fatnasii, de biegga ložžii. </verse>
          <verse number="33"> Muhto sii geat ledje fatnasis, luoitádedje su ovdii ja dadje: «Don leat duođaid Ipmila Bárdni!»</verse>
        </section>
        <section title="Jesus buorida buhcciid Gennesareta guovllus">
          <verse number="34"> Go sii ledje ollen jávrri rastá, de láddejedje Gennesaretii. </verse>
          <verse number="35"> Doppe olbmot dovdájedje su ja dieđihedje dan miehtá guovllu, ja sii bukte su lusa buot buhcciid. </verse>
          <verse number="36"> Sii ánuhedje sus beassat dušše guoskkahit su bivttasdiehpi, ja buohkat geat dahke dan, dearvvašmahttojuvvojedje.</verse>
        </section>
      </chapter>
      <chapter title="Kapittel 15">
        <section title="Olbmuid vierut ja Ipmila báhkkomat">
          <verse number="1"> De bohte farisealaččat ja čálaoahppavaččat Jerusalemis Jesusa lusa ja jerre:  </verse>
          <verse number="2"> «Manne du máhttájeaddjit rihkkot máddariid árbevieruid? Sii eai basa gieđaideaset ovdal go boradit.»  </verse>
          <verse number="3"> Son vástidii: «Naba dii, manne dii ieža rihkkubehtet Ipmila báhkkomiid ja čuovvubehtet iežadet árbevieruid?  </verse>
          <verse number="4"> Dasgo Ipmil lea cealkán: Don galggat gudnejahttit áhčát ja eatnát, ja: Dat guhte garuha áhčis dahje eatnis, galgá jápmit.  </verse>
          <verse number="5"> Muhto dii oahpahehpet ná: Jos guhtege dadjá áhččásis dahje eadnásis: Dan maid don galggašit oažžut mus veahkkin, lean lohpidan oaffarin tempelii,  </verse>
          <verse number="6"> de son ii dárbbaš gudnejahttit áhčis dahje eatnis. Nu dii lehpet dahkan Ipmila sáni duššin árbevieruideattet dihtii.  </verse>
          <verse number="7"> Dii guoktilaččat! Jesaja einnostii riekta din birra go celkkii:</verse>
          <verse number="8"> Dát álbmot gudnejahttá mu baksamiiguin, muhto sin váibmu lea guhkkin mus eret.</verse>
          <verse number="9"> Duššás sii bálvalit mu, dasgo dat maid sii oahpahit, leat olbmuid árbevierut.»</verse>
          <verse number="10"> Son gohčui olmmošjoavkku lusas ja celkkii: «Guldalehket mu ja áddejehket: </verse>
          <verse number="11"> Dat mii boahtá njálmmi sisa, ii daga olbmo buhtismeahttumin. Muhto dat mii manná olggos njálmmis, dahká olbmo buhtismeahttumin.»</verse>
          <verse number="12"> De máhttájeaddjit manne su lusa ja dadje: «Dieđát go ahte farisealaččat vearránedje go gulle dán?» </verse>
          <verse number="13"> Son vástidii sidjiide: «Juohke šaddu man mu almmálaš Áhčči ii leat gilván, gaikkihuvvo ruohttasiin. </verse>
          <verse number="14"> Allet beroš sis! Sii leat čalmmehis oahpisteaddjit; ja go čalmmeheapmi láide čalmmeheami, de guktot gahččaba roggái.»</verse>
          <verse number="15"> Biehtár dajai sutnje: «Čilge midjiide dán veardádusa!» </verse>
          <verse number="16"> Jesus celkkii: «Ehpet go dii ge velá ádde maidege? </verse>
          <verse number="17"> Ehpet go ádde ahte buot mii boahtá njálmmi sisa, manná vuolás čoavjái ja luonddu mielde olggos fas? </verse>
          <verse number="18"> Muhto dat mii manná olggos njálmmis, boahtá olbmo váimmus, ja dat dahká olbmo buhtismeahttumin. </verse>
          <verse number="19"> Dasgo váimmus bohtet bahás jurdagat, olmmošgoddin, náittosdilirihkkun, fuorrávuohta, suolavuohta, vearreduođaštusat ja bilkádusat. </verse>
          <verse number="20"> Dákkárat dat dahket olbmo buhtismeahttumin. Boradeapmi basakeahtes gieđaiguin ii daga olbmo buhtismeahttumin.»</verse>
        </section>
        <section title="Kanaanlaš nissona osku">
          <verse number="21"> Jesus vulggii doppe Tyrosa ja Sidona guovlluide. </verse>
          <verse number="22"> Muhtun kanaanlaš nisu gii lei dain guovlluin eret, bođii su ovddal ja čuorvvui: «Hearrá, Dávveda bárdni, árpmit mu! Bahá vuoigŋa givssida mu nieidda garrasit.» </verse>
          <verse number="23"> Muhto ii son vástidan nissonii sáni ge. Máhttájeaddjit jorggihedje sutnje ja dáhtto: «Daga juoidá; son boahtá čuorvvu min maŋis!» </verse>
          <verse number="24"> Muhto Jesus vástidii sidjiide: «In mun leat vuolggahuvvon earáid go Israela álbmoga láhppon sávzzaid várás.» </verse>
          <verse number="25"> De nisu bođii ja luoitádii Jesusa ovdii ja dajai: «Hearrá, veahket mu!» </verse>
          <verse number="26"> Jesus vástidii sutnje: «Ii leat riekta váldit láibbi mánáin ja bálkestit dan beatnagiidda.» </verse>
          <verse number="27"> Nisu vástidii: «Hearrá, dat lea duohta, muhto beatnagaččat han besset borrat daid moaluid mat gahččet isidiiddiset beavddis.» </verse>
          <verse number="28"> De Jesus celkkii sutnje: «Nisu, du osku lea stuoris. Šaddos nugo don dáhtut.» Ja nieida dearvvašmuvai seammá bottus.</verse>
        </section>
        <section title="Jesus buorida buhcciid">
          <verse number="29"> Jesus vázzái ja bođii Galileajávregáddái, gos son manai várrái ja čohkánii. </verse>
          <verse number="30"> Stuora olmmošjoavkkut bohte su lusa lápmásiiguin ja skierpmáiguin, čalmmehemiiguin, gielahemiiguin ja ollu earáiguin ja bidje sin su julggiid ovdii. Son buoridii sin, </verse>
          <verse number="31"> ja olbmot ovddošedje go gulle gielahemiid hállamin ja oidne skierpmáid dearvvašmuvvamin, lápmásiid vázzimin ja čalmmehemiid oaidnimin. Ja sii máidno Israela Ipmila.</verse>
        </section>
        <section title="Jesus galleha njealljeduhát olbmá">
          <verse number="32"> Jesus gohčui máhttájeddjiidis lusas ja celkkii: «Mun árkkášan njuorrasit olbmuid, dasgo sii leat leamaš mu luhtte juo golbma beaivvi, ii ge sis leat maid borrat. In mun dáhto vuolggahit sin borakeahttá ruoktot amaset vuoimmehuvvat geainnu ala.» </verse>
          <verse number="33"> Máhttájeaddjit dadje sutnje: «Gos mii dáppe meahcis fidnet nu ollu láibbiid gallehit dákkár stuora joavkku?» </verse>
          <verse number="34"> Jesus jearai: «Galle láibbi dis leat?» Sii vástidedje: «Čieža, ja vel moadde uhca guoláža.» </verse>
          <verse number="35"> Son gohčui olbmuid čohkánit eatnamii. </verse>
          <verse number="36"> De válddii dan čieža láibbi ja guliid, rohkadalai giittusrohkosa, doadjalii daid ja attii máhttájeddjiide, ja máhttájeaddjit juogadedje daid olbmuide. </verse>
          <verse number="37"> Buohkat boradedje ja gallánedje. Maŋŋil čohkkejuvvojedje báhcán bihtát, čieža veaddelihti dievva. </verse>
          <verse number="38"> Sii geat ledje boradan, ledje njealljeduhát olbmá, earet nissoniid ja mánáid. </verse>
          <verse number="39"> De Jesus luittii olbmuid mannat ruoktot, loaiddastii fatnasii ja vulggii Magadana guovlluide.</verse>
        </section>
      </chapter>
      <chapter title="Kapittel 16">
        <section title="Jesusis gáibiduvvo mearka">
          <verse number="1"> De bohte Jesusa lusa muhtun farisealaččat ja saddukealaččat geat dáhtto geahččalit su ja bivde su čájehit alcceseaset mearkka almmis.  </verse>
          <verse number="2"> Muhto son vástidii sidjiide: «Eahkedis dadjabehtet: Šaddá buorre dálki, dasgo albmi roađđida,  </verse>
          <verse number="3"> ja iđedis dadjabehtet: Odne šaddá garra dálki, dasgo albmi roađđida ja lea seavdnjat. Almmi hámi gal máhttibehtet árvidit, muhto ehpet áiggiid mearkkaid.  </verse>
          <verse number="4"> Bahás ja oskkáldasmeahttun sohkabuolva gáibida mearkka, muhto dat ii oaččo eará mearkka go Jona mearkka.» De son guđii sin ja vulggii.</verse>
        </section>
        <section title="Jesus várre farisealaččaid ja saddukealaččaid oahpus">
          <verse number="5"> Go máhttájeaddjit jovde nuppi beallái jávrri, de ledje vajáldahttán váldimis láibbi.  </verse>
          <verse number="6"> Jesus celkkii sidjiide: «Váruhehket farisealaččaid ja saddukealaččaid suvrradáiggis!»  </verse>
          <verse number="7"> Sii árvališgohte gaskaneaset ja dadje: «Dat lea danne go mii eat leat váldán láibbi mieldámet.»  </verse>
          <verse number="8"> Muhto Jesus fuobmái dán ja celkkii: «Man uhcán osku dis lea! Manne árvalehpet gaskaneattet ahte dis ii leat láibi?  </verse>
          <verse number="9"> Ehpet go velá árvit maidege? Ehpet go muitte dan vihtta láibbi mat ledje doarvái viđa duhát olbmui, ja galle veaddelihti dievva dii dalle čohkkiidet? </verse>
          <verse number="10"> Dahje dan čieža láibbi mat ledje doarvái njealje duhát olbmui, ja galle veaddelihti dievva dii dalle čohkkiidet? </verse>
          <verse number="11"> Manne ehpet ádde ahte in sárdnon didjiide láibbi birra? Muhto váruhehket farisealaččaid ja saddukealaččaid suvrradáiggis.» </verse>
          <verse number="12"> Dalle áddejedje ahte son ii lean rávvemin sin láibbi suvrradáiggis, muhto farisealaččaid ja saddukealaččaid oahpus.</verse>
        </section>
        <section title="Biehtára dovddastus">
          <verse number="13"> Go Jesus bođii Cæsarea Filippi guovlluide, de jearai máhttájeddjiinis: «Geanin olbmot dadjet Olbmobártni?» </verse>
          <verse number="14"> Sii vástidedje: «Muhtumat dadjet gásttašeaddji Johanassan, earát dadjet Elian, ja earát gis dadjet Jeremian dahje muhtumin profehtain.» </verse>
          <verse number="15"> Son jearai sis: «Naba dii, geanin dii dadjabehtet mu?» </verse>
          <verse number="16"> Simmon Biehtár vástidii sutnje: «Don leat Messias, ealli Ipmila Bárdni.» </verse>
          <verse number="17"> De Jesus celkkii sutnje: «Ávdugas leat don, Simmon, Jona bárdni. Dasgo dán ii leat oažži ii ge varra almmustahttán dutnje, muhto Áhččán almmis. </verse>
          <verse number="18"> Ja mun cealkkán dutnje ahte don leat Biehtár; ja dán bávtti ala mun huksen girkon, ja jápmima riikka poarttat eai vuoitte dan. </verse>
          <verse number="19"> Mun attán dutnje almmiriikka čoavdagiid; maid don čanat eatnama alde, lea čadnojuvvon almmis, ja maid don čoavddát eatnama alde, lea čovdojuvvon almmis.» </verse>
          <verse number="20"> Ja son gilddii máhttájeddjiidis garrasit muitaleames geasage ahte son lei Messias.</verse>
        </section>
        <section title="Jesus einnosta jápmimis ja bajásčuožžileamis">
          <verse number="21"> Dan áiggi rájes Jesus čilgegođii máhttájeddjiidasas ahte son ferte mannat Jerusalemii, gos son šaddá gillát vuorrasiid, bajitbáhpaid ja čálaoahppavaččaid gieđaid gaskkas. Son goddojuvvo, muhto bajásčuoččáldahttojuvvo goalmmát beaivvi. </verse>
          <verse number="22"> De Biehtár válddii su sierra ja cuiggodišgođii su: «Ipmil várjalivččii du, Hearrá! Dát ii oaččo dáhpáhuvvat dutnje!» </verse>
          <verse number="23"> Muhto Jesus jorggihii ja celkkii Biehtárii: «Sáhtán, gáidda mu duohkái! Don leat munnje vearránussan, dasgo du jurdagat eai leat Ipmila jurdagat, muhto olbmuid jurdagat.»</verse>
        </section>
        <section title="Čuovvut Jesusa">
          <verse number="24"> Dasto Jesus celkkii máhttájeddjiidasas: «Jos guhtege dáhttu boahtit mu maŋis, de biehttalehkos iežas, váldos ruossas ja čuvvos mu. </verse>
          <verse number="25"> Dasgo dat guhte viggá gádjut heakkas, massá dan. Muhto dat guhte massá heakkas mu dihtii, gádju dan. </verse>
          <verse number="26"> Mii ávkkiid lea olbmui jos vuoitá ge oppa máilmmi, muhto massá heakkas? Dahje maid sáhttá olmmoš addit máksun heakkas ovddas? </verse>
          <verse number="27"> Dasgo Olbmobárdni boahtá eŋgeliiddisguin Áhčis hearvásvuođas, ja dalle máksá juohkehažžii dan mielde maid dat lea dahkan. </verse>
          <verse number="28"> Duođaid, mun cealkkán didjiide: Muhtumat sis geat leat čuožžumin dás, eai muosát jápmima ovdal go oidnet Olbmobártni boahtimin riikkainis.»</verse>
        </section>
      </chapter>
      <chapter title="Kapittel 17">
        <section title="Máhttájeaddjit oidnet Jesusa hearvásvuođa">
          <verse number="1"> Guhtta beaivvi das maŋŋil Jesus válddii fárrosis Biehtára, Jáhkoba ja su vielja Johanasa, ja doalvvui sin alla várrái, gos sii ledje iehčanassii.  </verse>
          <verse number="2"> Doppe son nuppástuvai sin čalmmiid ovddas; su ámadadju báittii dego beaivváš, ja biktasat šadde šearradin dego čuovga.  </verse>
          <verse number="3"> Dan seammás Movsses ja Elia iđiiga sin ovdii ja sártnodeigga suinna.  </verse>
          <verse number="4"> De Biehtár báhkkoda Jesusii: «Hearrá, lea buorre go mii leat dáppe. Jos dáhtut, de mun ceggen golbma goađi, ovtta dutnje, ovtta Movssesii ja ovtta Eliai.»  </verse>
          <verse number="5"> Go son ain lei sárdnumin, de šerres balva suoivanasttii sin, ja jietna gullui balvvas: «Dát lea mu Bárdni, gean mun ráhkistan; son lea mu miela mielde. Guldalehket su!»  </verse>
          <verse number="6"> Go máhttájeaddjit gulle dan, de bálkestahtte eatnamii gopmut ja ballájedje sakka.  </verse>
          <verse number="7"> Muhto Jesus manai ja guoskkahii sin ja celkkii: «Čuožžilehket, allet ge bala!»  </verse>
          <verse number="8"> Ja go sii geahčastedje bajás, de eai oaidnán ovttage earet Jesusa okto.</verse>
          <verse number="9"> Njiejadettiin váris Jesus celkkii sidjiide: Allet muital geasage dán oainnáhusa birra ovdal go Olbmobárdni lea bajásčuoččáldahttojuvvon jábmiid luhtte. </verse>
          <verse number="10"> De máhttájeaddjit jerre: «Manne čálaoahppavaččat dalle dadjet ahte Elia vuos ferte boahtit?» </verse>
          <verse number="11"> Son vástidii sidjiide: «Elia gal boahtá dahkat buot fas ođđasit. </verse>
          <verse number="12"> Muhto mun cealkkán didjiide ahte Elia lea juo boahtán, eai ge sii dovdan su, muhto dahke sutnje maid hálidedje. Seammá láhkái ferte maiddái Olbmobárdni ge gillát sin gieđaid gaskkas.» </verse>
          <verse number="13"> De máhttájeaddjit áddejedje ahte son sártnui sidjiide gásttašeaddji Johanasa birra.</verse>
        </section>
        <section title="Jesus buorida bártni geas lea mánnováddu">
          <verse number="14"> Go sii máhcce olbmuid lusa, de bođii muhtun olmmái Jesusa lusa, luoitádii su ovdii </verse>
          <verse number="15"> ja dajai: «Hearrá, árpmit mu bártni! Sus lea mánnováddu ja son giksašuvvá garrasit, dasgo dávjá son gahččá dollii ja dávjá čáhcái. </verse>
          <verse number="16"> Mun dolvon su du máhttájeddjiid lusa, muhto sii eai máhttán buoridit su.» </verse>
          <verse number="17"> Jesus vástidii sutnje: «Eahpeoskkolaš ja jorggu sohkagoddi! Man guhká ferten leat din luhtte? Man guhká ferten gierdat din? Buktet bártni mu lusa!» </verse>
          <verse number="18"> Ja Jesus šikkui bahá vuoiŋŋa, ja dat vulggii bártnis. Ja bárdni dearvvašmuvai dammanaga bottus.</verse>
          <verse number="19"> Dasto máhttájeaddjit bohte iehčanassii Jesusa lusa ja jerre: «Manne mii eat veadján ádjit dan olggos?» </verse>
          <verse number="20"> Son vástidii: «Dan dihtii go dis lea nu uhcán osku. Duođaid, mun cealkkán didjiide: Jos dis livččii osku sennetsiepmana veardde ge, de sáhtášeiddet dadjat dán várrái: Sirdás dáppe duohko! Ja dat sirdašuvašii, ii ge mihkkege livčče didjiide veadjemeahttun. </verse>
          <verse number="21"> Dát šládja áddjojuvvo olggos dušše rohkosiin ja borakeahttáivuođain.»</verse>
        </section>
        <section title="Jesus einnosta fas jápmimis ja bajásčuožžileamis">
          <verse number="22"> Go sii ledje ain čoahkis Galileas, de Jesus celkkii sidjiide </verse>
          <verse number="23"> ja sii goddet su, ja goalmmát beaivvi son bajásčuoččáldahttojuvvo fas.» Dalle sii šadde morrašii.</verse>
        </section>
        <section title="Gažaldat tempelvearu birra">
          <verse number="24"> Go sii jovde Kapernaumii, de tempelvearrogáibideaddjit manne Biehtára lusa ja jerre: «Ii go din oahpaheaddji mávsse tempelvearu?» </verse>
          <verse number="25"> Biehtár vástidii: «De máksá.» Go son bođii ruoktot, de Jesus ollásii Biehtáriin: «Simmon, mo du mielas orru: Geas gáibidit máilmmi gonagasat tuolu ja vearu? Mánáineaset vai vierrásiin?» </verse>
          <verse number="26"> Son vástidii: «Vierrásiin.» De Jesus celkkii sutnje: «Dalle han mánát besset máksimis. </verse>
          <verse number="27"> Muhto amamet vearránahttit sin, de mana jávregáddái, šlivge vuokkat ja váldde vuosttaš guoli mii dohppe, ja go don rabat dan njálmmi, de gávnnat statera. Váldde dan ja mávsse vearrun sihke mu ja iežat ovddas.»</verse>
        </section>
      </chapter>
      <chapter title="Kapittel 18">
        <section title="Gii lea stuorimus?">
          <verse number="1"> Aiddo dalle máhttájeaddjit bohte Jesusa lusa ja jerre: «Gii lea stuorimus almmiriikkas?»  </verse>
          <verse number="2"> De son rávkkai uhca mánáža lusas, divui dan sin gaskii  </verse>
          <verse number="3"> ja celkkii: Duođaid, mun cealkkán didjiide: Muđuid go jorgalehpet ja šaddabehtet mánáid láhkásažžan, de ehpet eisege beasa almmiriikii.  </verse>
          <verse number="4"> Dat guhte vuolida iežas ja šaddá dán máná láhkásažžan, lea stuorimus almmiriikkas.  </verse>
          <verse number="5"> Dat guhte vuostáiváldá dákkár uhca mánáža mu nammii, vuostáiváldá mu.</verse>
        </section>
        <section title="Várrehus vearránusain ja jorralemiin">
          <verse number="6"> Muhto sutnje gii vearránahttá ovtta dáin uhcahaččain geat oskot munnje, livččii buoret jos millogeađgi heaŋggastuvvošii su čeabeha birra, ja son vuodjuduvvošii meara čikŋodahkii.  </verse>
          <verse number="7"> Vuoi dán máilmmi ja dan vearránusaid! Vearránusat gal fertejit boahtit, muhto vuoi dan olbmo gean bokte vearránusat bohtet!</verse>
          <verse number="8"> Jos du giehta dahje juolgi vearránahttá du, de čuohpa dan ja bálkes eret! Dutnje lea buoret mannat rámbin dahje lámisin eallimii, go bálkestuvvot agálaš dollii guvttiin gieđain dahje julggiin.  </verse>
          <verse number="9"> Ja jos du čalbmi vearránahttá du, de gaikkit dan olggos ja bálkes eret! Dutnje lea buoret mannat eallimii čalbmebeallin go bálkestuvvot helveha dollii guvttiin čalmmiin.</verse>
          <verse number="10"> Váruhehket badjelgeahččamis ovttage dáin uhcahaččain! Dasgo mun cealkkán didjiide: Sin eŋgelat almmis oidnet álo mu almmálaš áhči muođuid. </verse>
          <verse number="11"> Olbmobárdni lea boahtán beastit dan gii lea láhppon.</verse>
        </section>
        <section title="Veardádus láhppon sávzza birra">
          <verse number="12"> Mo orru din mielas? Jos muhtun olbmás leat čuođi sávzza, ja okta dain láhppo, ii go son dalle guođe dan ovccilogiovcci várrái ja vuolgge ohcat dan mii lea láhppon? </verse>
          <verse number="13"> Ja jos son gávdná dan, de illuda eanebut dan ovtta dihtii go dan ovccilogiovcci dihtii mat eai lean láhppon. </verse>
          <verse number="14"> Seammá láhkái lea din almmálaš Áhči dáhttu ahte ii oktage dáin uhcahaččain láhppoše.</verse>
        </section>
        <section title="Searvegotti fápmu ja rohkos">
          <verse number="15"> Jos du oskuguoibmi sudduda du vuostái, de mana su lusa ja cuiggot su guovttágaskan. Jos son guldala du, de don leat vuoitán oskuguoimmát. </verse>
          <verse number="16"> Muhto jos son ii guldal, de váldde fárrui ovtta dahje guoktása, dasgo juohke ášši nannejuvvo guovtti dahje golmma duođašteaddji sániin. </verse>
          <verse number="17"> Jos son ii guldal sudno ge, de muital searvegoddái. Muhto jos son ii dáhto guldalit searvegotti ge, de ane su báhkinin dahje tuollárin.</verse>
          <verse number="18"> Duođaid, mun cealkkán didjiide: Buot maid dii čatnabehtet eatnama alde, lea čadnojuvvon almmis, ja buot maid čoavdibehtet eatnama alde, lea čovdojuvvon almmis. </verse>
          <verse number="19"> Ja vel cealkkán didjiide dán ge: Buot dan maid guovttis dis dáppe eatnama alde šiehtadeahppi átnut, oažžubeahtti mu almmálaš Áhčis. </verse>
          <verse number="20"> Dasgo gos guovttis dahje golmmas leat čoagganan mu nammii, doppe mun lean sin gasku.</verse>
        </section>
        <section title="Veardádus árpmuhis bálvaleaddji birra">
          <verse number="21"> De Biehtár manai Jesusa lusa ja jearai: «Hearrá, gallii ferten addit ándagassii oskuguoibmásan go son sudduda mu vuostái? Nu eatnat go gitta čieža geardái?» </verse>
          <verse number="22"> Jesus vástidii: «It gitta čieža geardái, muhto mun cealkkán dutnje: gitta čiežalot geardde čieža geardái!» </verse>
          <verse number="23"> «Danne almmiriika lea gonagasa láhkásaš guhte dáhtui dahkat logu bálvaleddjiidisguin. </verse>
          <verse number="24"> Go son dahkagođii logu, de buktojuvvui su ovdii muhtun gii lei sutnje velggolaš logi duhát taleantta. </verse>
          <verse number="25"> Sus ii lean mihkkege mainna máksit, ja isit gohčui su vuvdojuvvot oktan áhkáinis ja mánáidisguin ja buot opmodagainis, ja vealggi máksojuvvot. </verse>
          <verse number="26"> Muhto bálvaleaddji luoitádii su ovdii ja ánuhii: Leage gierdavaš, de mun mávssán visot. </verse>
          <verse number="27"> De isit árkkálmasttii dán bálvaleaddji, luittii sutnje vealggi ja divttii su mannat.</verse>
          <verse number="28"> Muhto go bálvaleaddji manai olggos, de deaivvai muhtuma bálvalanguimmiinis gii lei sutnje velggolaš čuođi denara. Son dohppii su čoddagii ja dajai: Mávsse vealggát! </verse>
          <verse number="29"> Muhto bálvalanguoibmi luoitádii su ovdii ja ánuhii: Leage gierdavaš, de mun mávssán dutnje. </verse>
          <verse number="30"> Muhto nubbi ii miehtan dasa. Son manai ja bijahii su giddagassii dassážii go máksá vealggis.</verse>
          <verse number="31"> Go eará bálvaleaddjit oidne dan mii dáhpáhuvai, de sii atne dan bahán, manne isideaset lusa ja muitaledje buot. </verse>
          <verse number="32"> Dalle isit gohčui bálvaleaddji fas lusas ja celkkii: Don bahás bálvaleaddji! Mun luiten dutnje oppa vealggi go don ánuhit mus. </verse>
          <verse number="33"> It go don ge livčče berren árpmihit bálvalanguoimmát, nugo mun ge árpmihin du? </verse>
          <verse number="34"> Ja isit moaráskii ja bijai bálvaleaddji givssideddjiid háldui, dassážii go lei máksán oppa vealggis.</verse>
          <verse number="35"> Nu almmálaš Áhččán ge dahká juohkehažžii dis jos ehpet atte ándagassii oskuguoibmáseattet oppa váimmusteattet.»</verse>
        </section>
      </chapter>
      <chapter title="Kapittel 19">
        <section title="Gažaldat náittosearu birra">
          <verse number="1"> Go Jesus lei geargan sárdnideames, de vulggii Galileas Jordana nuortaguovlluid čađa Judeai.  </verse>
          <verse number="2"> Ollu olbmot čuvvo su, ja son buoridii sin.  </verse>
          <verse number="3"> Maiddái farisealaččat ge bohte, ja sii jerre geahččalan dihtii su: «Lea go olbmás lohpi earránit áhkástis man sivas ihkinassii?»  </verse>
          <verse number="4"> Son vástidii sidjiide: «Ehpet go leat lohkan ahte Sivdnideaddji álggus sivdnidii sudno olmmájin ja nisun  </verse>
          <verse number="5"> ja celkkii: Dan dihtii olmmái guođđá áhčis ja eatnis ja bissu áhkás luhtte, ja dat guovttis šaddaba oktan oažžin.  </verse>
          <verse number="6"> De eaba leat šat guovttis, muhto okta. Maid Ipmil nappo lea ovttastahttán, dan ii olmmoš galgga earuhit.»  </verse>
          <verse number="7"> Sii jerre sus: «Manne Movsses lea gohččon boatnjá addit earrogirjji go earrána áhkástis?»  </verse>
          <verse number="8"> Son vástidii: «Din váimmuid garasvuođa dihtii Movsses suovai din earránit áhkás, muhto álggu rájes ii lean nu.  </verse>
          <verse number="9"> Mun cealkkán didjiide: Dat gii earrána áhkástis mange eará go fuorrávuođa sivas, ja náitala ođđasis, dahká náittosrihkkuma.»</verse>
          <verse number="10"> Máhttájeaddjit dadje sutnje: «Jos nu leažžá olbmá ja su áhká gaskkas, de lea buoret orrut náitalkeahttá.» </verse>
          <verse number="11"> Son vástidii: «Eai buohkat sáhte áddet dán sáni, dušše sii geaidda dat addojuvvo. </verse>
          <verse number="12"> Dasgo leat muhtumat geat ellet náitalkeahttá danne go sii riegádedje dohkkemeahttumin náittosdillái, earát danne go olbmot leat dahkan sin dohkkemeahttumin dasa; muhto leat maiddái muhtumat geat ieža leat dahkan iežaset dohkkemeahttumin náittosdillái almmiriikka dihtii. Áddejehkos dan, dat guhte sáhteš.»</verse>
        </section>
        <section title="Jesus ja mánážat">
          <verse number="13"> Uhca mánážat guddojuvvojedje Jesusa lusa, vai son bijašii gieđaidis daid ala ja rohkadalašii, muhto máhttájeaddjit šiggo olbmuid. </verse>
          <verse number="14"> De Jesus celkkii: «Diktet uhca mánážiid leat ráfis, allet ge hehtte sin boahtimis mu lusa. Dasgo almmiriika gullá dakkáraččaide.» </verse>
          <verse number="15"> Ja son bijai gieđaidis sin ala, ja dasto son vulggii doppe eret.</verse>
        </section>
        <section title="Jesus ja rikkis nuorra olmmái">
          <verse number="16"> De bođii olmmái Jesusa lusa ja jearai: «Oahpaheaddji, maid buriid mun galggan dahkat, vai árbešin agálaš eallima?» </verse>
          <verse number="17"> Jesus vástidii: «Manne don gohčodat mu buorrin? Dušše okta lea buorre. Muhto jos dáhtut beassat eallimii, de doala báhkkomiid!» </verse>
          <verse number="18"> Son jearai: «Guđiid báhkkomiid?» Jesus vástidii: «It galgga goddit, it galgga rihkkut náittosdili, it galgga suoládit, it galgga cealkit vearreduođaštusa, </verse>
          <verse number="19"> don galggat gudnejahttit áhčát ja eatnát, ja don galggat ráhkistit lagamučča nugo iežat.» </verse>
          <verse number="20"> Nuorra olmmái dajai sutnje: «Buot dáid lean doallan, mii mus velá váilu?» </verse>
          <verse number="21"> Jesus vástidii: «Jos dáhtut leat ollis, de mana ja vuovdde buot opmodagat, ja atte visot váivvážiidda. Dalle oaččut dávvira almmis. Boađe dasto ja čuovo mu!» </verse>
          <verse number="22"> Go nuorra olmmái gulai dan, de manai eret moraš mielain, dasgo son lei hui rikkis.</verse>
          <verse number="23"> Jesus celkkii máhttájeddjiidasas: «Duođaid, mun cealkkán didjiide: Rikkis olbmui lea váttis beassat almmiriikii. </verse>
          <verse number="24"> Mun cealkkán didjiide: Lea álkkit kamelii mannat nállošalmmi čađa go riggái beassat Ipmila riikii.» </verse>
          <verse number="25"> Go máhttájeaddjit gulle dan, de hirpmástuvve ja jerre: «Gii dalle sáhttá bestojuvvot?» </verse>
          <verse number="26"> Jesus geahčai sidjiide ja celkkii: «Olbmuide dát gal lea veadjemeahttun, muhto Ipmilii buot lea vejolaš.»</verse>
          <verse number="27"> De Biehtár dajai: «Mo dalle mii? Mii leat guođđán visot ja čuvvon du. Maid mii oažžut?» </verse>
          <verse number="28"> Jesus vástidii sidjiide: «Duođaid, mun cealkkán didjiide: Go máilbmi riegáda ođđasis ja Olbmobárdni čohkána hearvásvuođa truvdnui, de dii ge geat lehpet čuvvon mu, oažžubehtet čohkkát guoktenuppelot truvnnus dubmemin Israela guoktenuppelot čeardda. </verse>
          <verse number="29"> Ja juohkehaš gii lea guođđán ruovttus dahje vieljaid dahje oappáid dahje áhči dahje eatni dahje mánáid dahje bealdduid mu nama dihtii, son oažžu máŋggageardásaččat ruoktot ja árbe agálaš eallima. </verse>
          <verse number="30"> Muhto olusat geat leat vuosttažin, šaddet maŋimužžan, ja maŋimuččat vuosttažin.</verse>
        </section>
      </chapter>
      <chapter title="Kapittel 20">
        <section title="Veardádus viidnegárdebargiid bálkká birra">
          <verse number="1"> Dasgo almmiriika lea dáluisida láhkásaš gii vulggii olggos árrat iđedis bálkáhit láigobargiid viidnegárdásis.  </verse>
          <verse number="2"> Son soabai bargiiguin ovtta denaras beaivebálkán, ja de vuolggahii daid viidnegárdái bargat.  </verse>
          <verse number="3"> Goalmmát diimmus manai fas olggos ja oinnii muhtumiid čuožžumin joavdelassan márkanšiljus.  </verse>
          <verse number="4"> Son dajai sidjiide: Mannet dii ge mu viidnegárdái! Mun mávssán didjiide dan mii lea vuoigat.  </verse>
          <verse number="5"> Ja sii manne dohko. Guđat diimmus ja ovccát diimmus son manai fas olggos ja dagai seammá láhkái.  </verse>
          <verse number="6"> Go son oktanuppelogát diimmus manai olggos, de gávnnai velá muhtumiid čuožžumin das, ja jearai sis: Manne dii čuožžubehtet dás joavdelassan geažos beaivvi?  </verse>
          <verse number="7"> Sii vástidedje: Danne go ii oktage leat bálkáhan min. Son dajai sidjiide: Mannet dii ge mu viidnegárdái.</verse>
          <verse number="8"> Go šattai eahket, de viidnegárdeisit dajai dállodoallásis: Gohčo bargiid boahtit ja atte daidda bálkká! Álgge maŋimuččaiguin ja joatkke gitta vuosttamuččaide.  </verse>
          <verse number="9"> Sii geat ledje bálkáhuvvon oktanuppelogát diimmus, bohte ja ožžo ovtta denara guhtege. </verse>
          <verse number="10"> Go vuosttamuččat bohte, de gádde oažžut eanet, muhto sii ge ožžo ovtta denara. </verse>
          <verse number="11"> Sii vuostáiválde dan, muhto nimmorišgohte isida ala </verse>
          <verse number="12"> ja dadje: Sii geat bohte maŋimužžan, leat bargan dušše ovtta diimmu, ja don dagat daid min dássásažžan, min geat leat gillán beaivvi noađi ja báhka. </verse>
          <verse number="13"> Son jorggihii muhtumii sis ja dajai: Ustiban, in mun daga dutnje vearrut. It go don leat soahpan muinna ovtta denaras? </verse>
          <verse number="14"> Váldde dan mii gullá dutnje ja mana! Mun hálidan addit maŋimužžii seammá ollu go dutnje ge. </verse>
          <verse number="15"> Ii go mus leat lohpi dahkat iežan opmodagain mo ieš dáhtun? Vai lea go du čalbmi bahá go danne go mun lean buorre? </verse>
          <verse number="16"> Nu maŋimuččat šaddet vuosttamužžan, ja vuosttamuččat maŋimužžan.»</verse>
        </section>
        <section title="Jesus einnosta goalmmádassii jápmimis ja
        bajásčuožžileamis">
          <verse number="17"> Go Jesus vulggii bajás Jerusalemii, de válddii guoktenuppelot máhttájeaddjis sierra dohko manadettiin ja celkkii: </verse>
          <verse number="18"> «Gehččet, mii mannat bajás Jerusalemii, ja Olbmobárdni addojuvvo bajitbáhpaid ja čálaoahppavaččaid gieđaide. Sii dubmejit su jápmimii </verse>
          <verse number="19"> ja addet su báhkiniid háldui, ja son bilkiduvvo, spihččejuvvo ja russiinávlejuvvo. Ja goalmmát beaivvi son bajásčuoččáldahttojuvvo.»</verse>
        </section>
        <section title="Sebedeusa bártniguovtto sávaldat">
          <verse number="20"> Dasto Sebedeusa bártniid eadni bođii Jesusa lusa oktan bártniidisguin, luoitádii čippiid ala ja siđai sus juoidá. </verse>
          <verse number="21"> Jesus jearai: «Maid don dáhtut?» Nisu vástidii: «Cealkke ahte dát mu bártniguovttos beassaba čohkkát du bálddas du riikkas, nubbi olgeš gieđat bealde ja nubbi gurut gieđat bealde.» </verse>
          <verse number="22"> Jesus celkkii bártniide: «Eahppi doai dieđe maid sihtabeahtti. Sáhttibeahtti go doai juhkat dan geara man mun jugan?» Soai vástideigga: «De sáhtte.» </verse>
          <verse number="23"> Jesus celkkii sudnuide: «Mu geara šaddabeahtti gal juhkat; muhto mun in mearrit saji olgeš ja gurut giehtan bealde; dat lea sidjiide geaid mu Áhčči lea mearridan dasa.»</verse>
          <verse number="24"> Go dat logis gulle dán, de moaráhuvve vieljašguoktái. </verse>
          <verse number="25"> Muhto Jesus gohčui sin lusas ja celkkii: «Dii diehtibehtet ahte ráđđejeaddjit leat álbmogiid hearrát, ja ahte riikkaid bajimuččat dollet álbmogiid garra válddi vuolde. </verse>
          <verse number="26"> Nu ii galgga leat din gaskkas. Muhto dat guhte din gaskkas áigu leat stuoris, galgá leat din bálvaleaddji, </verse>
          <verse number="27"> ja dat guhte din gaskkas áigu leat njunušin, galgá leat din šlávva, </verse>
          <verse number="28"> nugo Olbmobárdni ge ii leat boahtán bálvaluvvot, muhto bálvalit ja addit heakkas lonástussan eatnagiid ovddas.»</verse>
        </section>
        <section title="Jesus buorida guokte čalmmeheami Jerikos">
          <verse number="29"> Go sii vulge Jerikos, de ollu olbmot čuvvo su. </verse>
          <verse number="30"> Geaidnoguoras ledje čohkkámin guokte čalmmeheami, ja go soai gulaiga Jesusa vázzimin meattá, de čurviiga: «Hearrá, Dávveda bárdni, árpmit munno!» </verse>
          <verse number="31"> Olbmot šiggo sudno vai soai jávohuvašeigga, muhto soai čuorvvuiga vel jitnoseabbot: «Hearrá, Dávveda bárdni, árpmit munno!» </verse>
          <verse number="32"> De Jesus orustii, gohčui sudno boahtit lusas ja jearai sudnos: «Maid doai dáhttubeahtti mu dahkat alcceseatte?» </verse>
          <verse number="33"> Soai vástideigga: «Hearrá, divttášit munno čalmmiid rahpasit!» </verse>
          <verse number="34"> Jesus árkkálmasttii sudno ja guoskkahii sudno čalmmiid. Dallánaga oaidnigođiiga, ja soai čuovuiga su.</verse>
        </section>
      </chapter>
      <chapter title="Kapittel 21">
        <section title="Jesus boahtá Jerusalemii">
          <verse number="1"> Go sii lahkanedje Jerusalemii ja bohte Betfagii mii lea Oljovári lahka, de Jesus vuolggahii guoktása máhttájeddjiin  </verse>
          <verse number="2"> ja celkkii sudnuide: «Manni gillái mii lea dudno ovdalis! Dallánaga go boahtibeahtti dohko, de gávdnabeahtti čadnojuvvon ásena mas lea vársá. Čoavdi daid ja bukti mu lusa!  </verse>
          <verse number="3"> Ja jos oktage jearaš, de daddji: Hearrá dárbbaša daid, muhto son vuolggaha daid dakkaviđe ruovttoluotta.»  </verse>
          <verse number="4"> Dát dáhpáhuvai vai ollašuvašii dat mii lea celkojuvvon profehta bokte:</verse>
          <verse number="5"> Celket Siona niidii: Geahča, du gonagas boahtá du lusa, vuollegažžan, riide áseniin, fievrošibiha várssáin.</verse>
          <verse number="6"> Máhttájeaddjiguovttos vulggiiga ja dagaiga nugo Jesus lei gohččon sudno.  </verse>
          <verse number="7"> Soai vieččaiga ásena ja várssá ja bijaiga olgguldasbiktasiiddiska daid ala, ja Jesus čohkánii ásena ala.  </verse>
          <verse number="8"> Olusat lebbo biktasiiddiset geainnu ala, earát čuhppe ovssiid muorain maiguin duorggastedje geainnu.  </verse>
          <verse number="9"> Ja olbmot guđet vázze ovddas ja čuvvo maŋis, čurvo: Hosianna, Dávveda bárdni! Buressivdniduvvon lehkos son guhte boahtá Hearrá nammii! Hosianna allagasas!</verse>
          <verse number="10"> Go son manai Jerusalemii, de oppa gávpot lihkadišgođii, ja buohkat jerre: «Gii son lea?» </verse>
          <verse number="11"> Ja olbmot vástidedje: «Son lea Jesus, profehta, Nasaretas Galileas eret.»</verse>
        </section>
        <section title="Jesus buhtista tempela">
          <verse number="12"> Das maŋŋil Jesus manai tempelšilljui ja ájii eret buohkaid geat ledje vuovdimin ja oastimin das. Son gomihii ruhtacuvkeheddjiid bevddiid ja duvvávuvdiid beaŋkkaid, </verse>
          <verse number="13"> ja celkkii sidjiide: «Lea čállojuvvon: Mu viessu lea rohkadallanviessu. Muhto dii dahkabehtet dan rievvárbiedjun.»</verse>
          <verse number="14"> Čalmmeheamit ja lápmásat bohte su lusa tempelšiljus, ja son buoridii sin. </verse>
          <verse number="15"> Muhto go bajitbáhpat ja čálaoahppavaččat oidne daid oavdudaguid maid son dagai, ja gulle mo mánát čurvo tempelšiljus: «Hosianna, Dávveda bárdni!» de sii moaráskedje </verse>
          <verse number="16"> ja jerre sus: «Gulat go maid sii dadjet?» Jesus vástidii: «De gulan, muhto ehpet go goassege leat lohkan: Mánáid ja njuoratmánáid njálmmis don leat háhkan alccesat máidnuma!»</verse>
          <verse number="17"> De son guđii sin ja manai olggos gávpogis Betaniai ja idjadii doppe.</verse>
        </section>
        <section title="Jesus garuha fiikkonmuora">
          <verse number="18"> Go son árrat iđedis lei mannamin gávpogii, de nealgugođii. </verse>
          <verse number="19"> Son oinnii fiikkonmuora geaidnoguoras ja manai dan lusa, muhto ii gávdnan das eará go lasttaid. De son celkkii murrii: «It goassege šat galgga šaddadit šattuid!» Dan seammás muorra ásttai. </verse>
          <verse number="20"> Máhttájeaddjit ovddošedje go oidne dán ja jerre: «Mo fiikkonmuorra sáhtii ástat nu fargga?» </verse>
          <verse number="21"> Jesus vástidii sidjiide: «Duođaid, mun cealkkán didjiide: Jos dii oskkošeiddet ehpet ge eahpidivčče, de ehpet sáhtáše dušše dahkat dan maid mun dahken fiikkonmurrii, muhto dii sáhtášeiddet maiddái dadjat dán várrái: Loktan ja bálkestahte iežat merrii! Ja dat dáhpáhuvašii. </verse>
          <verse number="22"> Ja buot maid ihkinassii dii átnubehtet rohkosiinnádet, oažžubehtet, jos oskubehtet.»</verse>
        </section>
        <section title="Gažaldat Jesusa fámu birra">
          <verse number="23"> Go Jesus lei boahtán tempelšilljui ja lei oahpaheamen, de bajitbáhpat ja álbmoga vuorrasat bohte su lusa ja jerre: «Gean fámuin dagat don dán? Gii lea addán dutnje dákkár fámu?» </verse>
          <verse number="24"> Jesus vástidii sidjiide: «Mus ge lea gažaldat didjiide. Jos dii vástidehpet munnje, de mun cealkkán didjiide gean fámuin mun dagan dán. </verse>
          <verse number="25"> Johanasa gásta, gos dat bođii? Almmis vai olbmuin?» Sii árvaladde gaskaneaset: «Jos mii vástidit: Almmis, de son jearrá: Manne dalle ehpet oskon sutnje? </verse>
          <verse number="26"> Muhto jos mii vástidit: Olbmuin, de fertet váruhit olbmuin, dasgo buohkat atnet Johanasa profehtan.» </verse>
          <verse number="27"> Danne sii vástidedje Jesusii: «Mii eat dieđe.» De son celkkii sidjiide: «De in mun ge cealkke didjiide gean fámuin mun dagan dán.»</verse>
        </section>
        <section title="Veardádus guovtti bártni birra">
          <verse number="28"> «Maid dii dás árvalehpet: Muhtun olbmás ledje guokte bártni. Son manai nuppi lusa ja dajai: Bárdnán, mana odne viidnegárdái bargat. </verse>
          <verse number="29"> Son vástidii: In mana, mun in hálit! Muhto maŋŋil son gáđai ja manai. </verse>
          <verse number="30"> De áhčči manai nuppi bártni lusa ja dáhtui su dahkat seammá. Son vástidii: De manan, hearrá. Muhto son ii mannan. </verse>
          <verse number="31"> Goabbá sudnos dagai áhčiska dáhtu mielde?» Sii vástidedje: «Vuosttaš bárdni.» Jesus celkkii sidjiide: «Duođaid, mun cealkkán didjiide: Tuollárat ja fuorát mannet Ipmila riikii ovdal din. </verse>
          <verse number="32"> Dasgo Johanas bođii din lusa ja oahpahii didjiide vanhurskkisvuođa geainnu, ehpet ge oskon sutnje, muhto tuollárat ja fuorát osko sutnje. Ja vaikko dii oinniidet dan, de ehpet gáhtan maŋŋil ge, ehpet ge oskon sutnje.»</verse>
        </section>
        <section title="Veardádus bahás viidnegárdebargiid birra">
          <verse number="33"> «Gullet eará veardádusa! Eanadoalli gilvvii viidnegárddi ja áiddui dan, rokkai viidneduolmmahaga dasa ja huksii geahččotoartna. De son láigohii viidnegárddis muhtun viidnegárdebargiide ja vulggii olgoriikii.</verse>
          <verse number="34"> Go čoaggináigi lahkanišgođii, de son vuolggahii bálvaleddjiidis viidnegárdebargiid lusa, vai oččošii oasis šattuin. </verse>
          <verse number="35"> Muhto viidnegárdebargit válde gitta su bálvaleddjiid ja cábme ovtta, godde ovtta ja geađgádedje ovtta. </verse>
          <verse number="36"> Fasttain son vuolggahii eará bálvaleddjiid, eanebuid go vuosttaš geardde, muhto sii dahke seammá láhkái singuin. </verse>
          <verse number="37"> Loahpas son vuolggahii bártnis sin lusa, dasgo son jurddašii: Mu bártni sii goittot atnet árvvus. </verse>
          <verse number="38"> Muhto go viidnegárdebargit oidne bártni, de dadje guhtet guoibmáseaset: Diet lea árbbolaš! Bohtet, goddot su, de mii oažžut su árbbi. </verse>
          <verse number="39"> Sii dohppejedje su, bálkestedje su viidnegárddis olggos ja godde su.</verse>
          <verse number="40"> Go viidnegárdeisit boahtá, maid son dahká dáidda viidnegárdebargiide?» </verse>
          <verse number="41"> Sii vástidedje: «Son addá daidda bahás olbmáide bahás loahpa ja láigoha viidnegárddis earáide, geat addet sutnje su oasi šattuin rivttes áigái.» </verse>
          <verse number="42"> Jesus celkkii sidjiide: «Ehpet go leat goassege lohkan čállagiin: Dat geađgi man huksejeaddjit hilgo, lea šaddan váldočiehkageađgin. Dát lea Hearrá iežas dahku, ja dat lea ovddolaš min čalmmiide.</verse>
          <verse number="43"> Danne mun cealkkán didjiide: Ipmila riika váldojuvvo dis eret ja addojuvvo dakkár álbmogii mii šaddada dan šattuid. </verse>
          <verse number="44"> Ja dat gii gahččá dán geađggi ala, roasmmuhuvvá, ja dat gean ala geađgi gahččá, cuovkana.»</verse>
          <verse number="45"> Go bajitbáhpat ja farisealaččat gulle su veardádusaid, de áddejedje ahte son sártnui sin birra. </verse>
          <verse number="46"> Sii vigge váldit su gitta, muhto balle olbmuin, dasgo dat atne su profehtan.</verse>
        </section>
      </chapter>
      <chapter title="Kapittel 22">
        <section title="Veardádus gonagasbártni heajaid birra">
          <verse number="1"> Jesus sártnui fas sidjiide veardádusaiguin:  </verse>
          <verse number="2"> «Almmiriika sáhttá veardiduvvot gonagasain gii lágidii heajaid bárdnásis.  </verse>
          <verse number="3"> Son vuolggahii bálvaleddjiidis rávkat bovdejuvvon gussiid heajaide, muhto sii eai dáhtton boahtit.  </verse>
          <verse number="4"> De son vuolggahii eará bálvaleddjiid ja gohčui sin cealkit bovdejuvvon gussiide: Mun lean lágidan headjamállásiid; mu vuovssát ja buoiddes gálbbit leat njuvvojuvvon, ja buot lea gárvvis. Bohtet heajaide!  </verse>
          <verse number="5"> Muhto sii eai beroštan das ja manne eret, muhtun beldosis ja muhtun gávpásis.  </verse>
          <verse number="6"> Muhtumat dohppejedje su bálvaleddjiid, illástedje ja godde sin.  </verse>
          <verse number="7"> Dalle gonagas suhtai ja vuolggahii soahteveagas, gottii dáid olmmošgoddiid ja buolláhii sin gávpoga.  </verse>
          <verse number="8"> De son celkkii bálvaleddjiide: Headjamállásat leat lágiduvvon, muhto bovdejuvvon guossit eai lean dohkálaččat heajaide.  </verse>
          <verse number="9"> Mannet dan dihtii geaidnoearuide ja bovdejehket heajaide buohkaid geaid deaivabehtet. </verse>
          <verse number="10"> Ja bálvaleaddjit manne geainnuid mielde ja čohkkejedje buohkaid geaid deive, sihke baháid ja buriid, nu ahte headjalatnja dievai gussiin.</verse>
          <verse number="11"> Muhto go gonagas bođii sisa dearvvahit gussiid, de oinnii muhtuma geas eai lean headjabiktasat badjelis. </verse>
          <verse number="12"> Son jearai sus: Ustiban, mo don leat beassan deike headjabiktasiid haga? Muhto son orui jávohaga. </verse>
          <verse number="13"> De gonagas celkkii bálvaleddjiide: Čatnet su gieđaid ja julggiid ja bálkestehket su olggobeallái seavdnjadassii; doppe sii čirrot ja gižahit bániid. </verse>
          <verse number="14"> Dasgo eatnagat leat bovdejuvvon, muhto hárvásat leat válljejuvvon.»</verse>
        </section>
        <section title="Gažaldat vearu birra">
          <verse number="15"> De farisealaččat vulge ja ráđđádalle mo sii sáhtášedje giellat su sániiguin. </verse>
          <verse number="16"> Sii vuolggahedje máhttájeddjiideaset su lusa oktan herodialaččaiguin, ja sii dadje: «Oahpaheaddji, mii diehtit ahte don leat vuoiggalaš ja oahpahat Ipmila geainnu duohtavuođa mielde beroškeahttá das maid earát oaivvildežžet, dasgo don it geahča olbmo hámi beallái. </verse>
          <verse number="17"> Cealkke danne midjiide maid don oaivvildat: Lea go riekta máksit vearu keaisárii vai ii?» </verse>
          <verse number="18"> Muhto Jesus árvidii sin bahávuođa ja celkkii: «Dii guoktilaččat, manne geahččalehpet mu? </verse>
          <verse number="19"> Čájehehket munnje ruđa mainna máksibehtet vearudet.» Sii geigejedje sutnje denara, </verse>
          <verse number="20"> ja son jearai: «Gean govva ja namma lea dás?» </verse>
          <verse number="21"> Sii vástidedje: «Keaisára.» De son celkkii sidjiide: «Addet dalle keaisárii dan mii keaisárii gullá, ja Ipmilii dan mii Ipmilii gullá.» </verse>
          <verse number="22"> Go sii gulle dan, de ovddošedje ja guđđe su.</verse>
        </section>
        <section title="Gažaldat jábmiid bajásčuožžileami birra">
          <verse number="23"> Seammá beaivvi bohte su lusa muhtun saddukealaččat, sii geat čuoččuhit ahte bajásčuožžileapmi ii leat. Sii jerre sus: </verse>
          <verse number="24"> «Oahpaheaddji, Movsses lea cealkán: Jos olmmái jápmá mánáheapmin, de su viellja galgá náitalit leaskkain ja addit vielljasis náli. </verse>
          <verse number="25"> Min gaskkas ledje čieža vieljaža. Vuosttaš náitalii, muhto jámii, ja go lei mánáheapmi, de guđii leaskka vielljasis. </verse>
          <verse number="26"> Dat seammá dáhpáhuvai nubbái ja goalmmádii ja buot čiehččasii. </verse>
          <verse number="27"> Loahpas jámii nisu ge. </verse>
          <verse number="28"> Gean áhkká son lea bajásčuožžileamis? Buohkat han leat leamaš náitalan suinna.»</verse>
          <verse number="29"> Muhto Jesus vástidii sidjiide: «Dii čádjidehpet, danne go ehpet dovdda čállagiid ehpet ge Ipmila fámu. </verse>
          <verse number="30"> Dasgo bajásčuožžileamis eai náital eai ge náitojuvvo, muhto sii leat dego eŋgelat almmis. </verse>
          <verse number="31"> Ja jábmiid bajásčuožžileami hárrái, ehpet go leat ge lohkan maid Ipmil lea cealkán didjiide: </verse>
          <verse number="32"> Mun lean Abrahama Ipmil ja Issáha Ipmil ja Jáhkoba Ipmil. Ii son leat jábmiid Ipmil, muhto ealli olbmuid Ipmil.» </verse>
          <verse number="33"> Go olmmošjoavkkut gulle dán, de ovddošedje sakka su oahpu.</verse>
        </section>
        <section title="Lága stuorimus báhkkon">
          <verse number="34"> Go farisealaččat gulle ahte Jesus lei buđđon saddukealaččaid njálmmi, de sii čoahkkanedje. </verse>
          <verse number="35"> Muhtun sis, muhtun láhkadovdi, hálidii geahččalit su ja jearai: </verse>
          <verse number="36"> «Oahpaheaddji, guhtemuš báhkkon lea lága stuorimus báhkkon?» </verse>
          <verse number="37"> Son vástidii: «Don galggat ráhkistit Hearrá Ipmilat oppa váimmustat ja oppa sielustat ja oppa mielastat. </verse>
          <verse number="38"> Dát lea stuorimus ja mávssolaččamus báhkkon. </verse>
          <verse number="39"> Muhto nubbi lea seammá stuoris: Don galggat ráhkistit lagamuččat nugo iežat. </verse>
          <verse number="40"> Dán guovtti báhkkoma alde orru oppa láhka ja profehtat.»</verse>
        </section>
        <section title="Gii Messias lea">
          <verse number="41"> Go farisealaččat ledje ain čoahkis, de Jesus jearai sis: </verse>
          <verse number="42"> «Maid dii árvalehpet Messiasa birra? Gean bárdni son lea?» Sii vástidedje: «Dávveda.» </verse>
          <verse number="43"> Son celkkii sidjiide: «Mo de Dávvet sáhttá Vuoiŋŋa bokte gohčodit su hearrán ja cealkit:</verse>
          <verse number="44"> Hearrá celkkii mu hearrái: Čohkán mu olgeš gieđa beallái dassážii go mun bijan du vašálaččaid du julggiid vuollái.</verse>
          <verse number="45"> Jos dál Dávvet gohčoda Messiasa hearrán, mo son de sáhttá leat Dávveda bárdni?» </verse>
          <verse number="46"> Muhto ii oktage sáhttán vástidit sutnje sáni ge. Ja dan beaivvi rájes ii oktage duostan šat jearrat sus maidege.</verse>
        </section>
      </chapter>
      <chapter title="Kapittel 23">
        <section title="Jesus várre čálaoahppavaččain">
          <verse number="1"> Das maŋŋil Jesus sárdnugođii olmmošjovkui ja máhttájeddjiide:</verse>
          <verse number="2"> Movssesa stuolus čohkkájit čálaoahppavaččat ja farisealaččat.  </verse>
          <verse number="3"> Dahket ja jeagadehket dan dihtii buot dan maid sii oahpahit didjiide. Muhto allet daga sin daguid mielde, dasgo sii eai daga iežaset sániid mielde.  </verse>
          <verse number="4"> Sii čatnet lossa nođiid maid olbmot illá vedjet guoddit, ja bidjet daid olbmuid hárduid ala, muhto ieža eai hálit lihkastahttit daid suorbmagežiin ge.  </verse>
          <verse number="5"> Buot daguideaset sii dahket dušše danne vai olbmot oainnášedje daid. Sii háhket alcceseaset govda rohkoscecciid ja stuora bivttasdihpiid;  </verse>
          <verse number="6"> sii liikojit čohkkát boaššumusas go leat guossis ja synagogaid buoremus sajiin,  </verse>
          <verse number="7"> ja sii dáhttot áinnas olbmuid buorástahttit sin márkanšiljuin ja gohčodit sin rabbin.</verse>
          <verse number="8"> Muhto allet divtte iežadet gohčoduvvot rabbin, dasgo okta lea din oahpaheaddji, ja dii lehpet buohkat oskuguimmežat.  </verse>
          <verse number="9"> Allet ge gohčot ovttage dáppe eatnama alde áhččineattet, dasgo okta lea din Áhčči, son gii lea almmis. </verse>
          <verse number="10"> Allet ge divtte ovttage gohčodit din oahpisteaddjin, dasgo okta lea din oahpisteaddji, Kristus. </verse>
          <verse number="11"> Dat guhte din gaskkas lea stuorimus, galgá leat din bálvaleaddji. </verse>
          <verse number="12"> Dat guhte bajida iežas, vuoliduvvo, ja dat guhte vuolida iežas, bajiduvvo.</verse>
        </section>
        <section title="Jesusa vuoi-čuorvasat čálaoahppavaččaid ja farisealaččaid
        badjel">
          <verse number="13"> Vuoi din, čálaoahppavaččat ja farisealaččát! Dii guoktilaččat! Dii dahppabehtet olbmuide almmiriikka. Ieža ehpet mana sisa ehpet ge suova mannat sisa sin geat áinnas dáhtošedje. </verse>
          <verse number="14"> Vuoi din, čálaoahppavaččat ja farisealaččat! Dii guoktilaččat! Dii háhpohallabehtet leaskkaid dáluid ja lohkabehtet guhkes rohkosiid; dan dihtii oažžubehtet garraset duomu.</verse>
          <verse number="15"> Vuoi din, čálaoahppavaččat ja farisealaččat! Dii guoktilaččat! Dii johtibehtet eatnamiid ja čáziid mielde, vai vuoittášeiddet ovtta áidna olbmo juvddálaš oskui. Ja go dat menestuvvá, de dahkabehtet su helveha oapmin, guovtti geardái bahábun go dii ieža.</verse>
          <verse number="16"> Vuoi din, čalmmehis oahpisteaddjit! Dii dadjabehtet: Jos guhtege vuordnu tempela bokte, de ii dat leat mihkkege; muhto jos guhtege vuordnu tempela golliid bokte, de vuortnus čatná. </verse>
          <verse number="17"> Dii čalmmehis jallat! Goabbá lea stuorit, golli vai tempel mii basuha golli? </verse>
          <verse number="18"> Dii dadjabehtet: Jos guhtege vuordnu áltára nammii, de ii dat leat mihkkege; muhto jos guhtege vuordnu oaffarskeaŋkka bokte mii lea áltára alde, de vuortnus čatná. </verse>
          <verse number="19"> Dii čalmmeheamit! Goabbá lea stuorit, oaffarskeaŋka vai áltár mii basuha skeaŋkka? </verse>
          <verse number="20"> Dat gii vuordnu áltára nammii, vuordnu sihke dan ja buot daid bokte mat leat áltára alde. </verse>
          <verse number="21"> Dat gii vuordnu tempela nammii, vuordnu sihke dan ja su bokte gii orru das. </verse>
          <verse number="22"> Ja dat gii vuordnu almmi nammii, vuordnu Ipmila truvnnu ja su bokte gii čohkká dan alde.</verse>
          <verse number="23"> Vuoi din, čálaoahppavaččat ja farisealaččat! Dii guoktilaččat! Dii addibehtet logádasa minttain, dillain ja gárveniin, muhto ehpet beroš das mas lea eanet deaddu lágas: vuoigatvuođas, váibmoláđisvuođas ja oskkáldasvuođas. Dáid berrešeiddet dahkat, vajáldahtekeahttá eará báhkkomiid. </verse>
          <verse number="24"> Dii čalmmehis oahpisteaddjit! Dii sillebehtet eret čuoikka, muhto njielastehpet kamela!</verse>
          <verse number="25"> Vuoi din, čálaoahppavaččat ja farisealaččat! Dii guoktilaččat! Dii buhtistehpet geara ja gári olggul, muhto siskkil lea dievva rievádus ja mearihisvuohta. </verse>
          <verse number="26"> Čalmmehis farisealaš! Buhtis vuos geara siskkil, de dat buhtásmuvvá olggul ge!</verse>
          <verse number="27"> Vuoi din, čálaoahppavaččat ja farisealaččat! Dii guoktilaččat! Dii lehpet dego vielgadin kálkejuvvon hávddit, olggul dat gal orrot čábbát, muhto siskkil leat dievva jámešdávttit ja juohkelágán buhtismeahttunvuohta. </verse>
          <verse number="28"> Seammá láhkái dii gis orrubehtet vanhurskásat olbmuid čalmmiin, muhto siskkáldasas lea dievva guoktilašvuohta ja lágahisvuohta.</verse>
          <verse number="29"> Vuoi din, čálaoahppavaččat ja farisealaččat! Dii guoktilaččat! Dii huksebehtet hávdemuittuid profehtaide ja čiŋahehpet bassi olbmuid hávdemearkkaid ja dadjabehtet: </verse>
          <verse number="30"> Jos mii livččiimet eallán máddariiddámet áiggi, de eat livčče searvan goddit profehtaid. </verse>
          <verse number="31"> Dáinna dii duođaštehpet ieža ahte dii lehpet sin mánát guđet godde profehtaid. </verse>
          <verse number="32"> Jotket dasto dan maid din máddarat álggahedje, dassá go mihttu dievvá. </verse>
          <verse number="33"> Dii gearbmašat ja gearpmaščivggat! Mo dii sáhttibehtet vealtat dubmejuvvomis helvehii?</verse>
          <verse number="34"> Danne mun vuolggahan din lusa profehtaid, viisáid ja čálaoahppavaččaid. Muhtumiid dii goddibehtet ja russiinávlebehtet, earáid dii spihččebehtet din synagogain ja doarridehpet gávpogis gávpogii. </verse>
          <verse number="35"> Nu boahtá din badjelii buot vigihis varra mii lea golggahuvvon eatnama alde, vanhurskkis Abela vara rájes gitta Sakarja, Barakja bártni, vara rádjái, gean dii gottiidet tempela ja áltára gaskii. </verse>
          <verse number="36"> Duođaid, mun cealkkán didjiide: Dát buolva gártá vástidit buot dáid ovddas!</verse>
        </section>
        <section title="Duopmu Jerusalema badjel">
          <verse number="37"> Jerusalem, Jerusalem, don guhte gottát profehtaid ja geađgádat sin geat leat vuolggahuvvon du lusa! Man dávjá mun livččen dáhtton čohkket du mánáid, dego vuonccis čohkke čivggaidis soajáidis vuollái. Muhto ehpet dii dáhtton. </verse>
          <verse number="38"> Gehččet, din tempel guđđojuvvo ávdimin! </verse>
          <verse number="39"> Dasgo mun cealkkán didjiide: Dás maŋás ehpet eisege oainne mu ovdal go dadjabehtet: Buressivdniduvvon lehkos son guhte boahtá Hearrá nammii!</verse>
        </section>
      </chapter>
      <chapter title="Kapittel 24">
        <section title="Maŋimuš áiggiid mearkkat ja Jesusa máhccan">
          <verse number="1"> Go Jesus vulggii tempelis ja lei mannamin olggos, de su máhttájeaddjit bohte su lusa ja čujuhedje tempelviesuide.  </verse>
          <verse number="2"> Muhto son celkkii: «Oaidnibehtet go buot dáid? Duođaid, mun cealkkán didjiide: Dás ii báze geađgi geađggi ala, muhto buot gaikkoduvvo.»</verse>
          <verse number="3"> Go son lei čohkkámin Oljováris eai ge lean earát das, de máhttájeaddjit bohte su lusa ja jerre: «Muital midjiide, goas dát dáhpáhuvvá, ja mii lea du boahtima ja dálá máilmmi loahpa mearka?»</verse>
          <verse number="4"> Jesus vástidii sidjiide: Váruhehket amas oktage čádjidahttit din!  </verse>
          <verse number="5"> Dasgo olusat bohtet mu nammii ja dadjet: «Mun lean Messias.» Ja sii čádjidahttet olusiid.  </verse>
          <verse number="6"> Dii gullabehtet soahtešláma ja sođiid birra. Váruhehket amadet suorganit! Dasgo dát ferte dáhpáhuvvat, muhto loahppa ii leat vel boahtán.  </verse>
          <verse number="7"> Álbmot čuožžila álbmoga vuostái ja riika riikka vuostái, ja ollu báikkiin šaddá nealgi ja eatnandoarggástusat.  </verse>
          <verse number="8"> Muhto buot dát leat dušše ávttaid álgu.</verse>
          <verse number="9"> De sii bidjet din áŧestusaide ja goddet din, ja buot álbmogat vašuhit din mu nama dihtii. </verse>
          <verse number="10"> Eatnagat vearránit ja behttet ja vašuhit guhtet guimmiideaset. </verse>
          <verse number="11"> Ollu vearri profehtat čuožžilit ja fillejit olusiid. </verse>
          <verse number="12"> Ja dan dihtii go lágahisvuohta lassána, eanemusaid ráhkisvuohta čoasku. </verse>
          <verse number="13"> Muhto dat guhte bissu nanusin gitta loahpa rádjái, bestojuvvo. </verse>
          <verse number="14"> Ja dát riikka evangelium sárdniduvvo duođaštussan buot álbmogiidda, ja de boahtá loahppa.</verse>
          <verse number="15"> Go dii oaidnibehtet čuožžumin bassi báikkis bilideaddji fastivuođa, man birra profehta Dánel lea sárdnon, – vuhtiiváldos lohkki dan! – dalle </verse>
          <verse number="16"> fertejit sii geat leat Judeas, báhtarit váriide; </verse>
          <verse number="17"> dat gii lea dáhki alde, ii galgga njiedjat viežžat maidege viesustis, </verse>
          <verse number="18"> ii ge dat gii lea bealddus galgga máhccat ruoktot viežžat biktasis. </verse>
          <verse number="19"> Vuoi áhpehemiid ja njamaheddjiid daid beivviid! </verse>
          <verse number="20"> Rohkadallet amadet dárbbašit báhtarit dálvet dahje sábbáhin. </verse>
          <verse number="21"> Dasgo dalle šaddet dakkár stuora áŧestusat mat eai leat leamaš máilmmi álggu rájes gitta otnážii, ja mat eai šatta šat goassege. </verse>
          <verse number="22"> Jos dat áigi ii oaniduvvoše, ii šattaše oktage olmmoš bestojuvvot. Muhto sin dihtii geat leat válljejuvvon, oaniduvvo diet áigi.</verse>
          <verse number="23"> Jos oktage dadjá didjiide: «Gea, dá lea Messias!» dahje: «Duo son lea!» de allet oskko dasa! </verse>
          <verse number="24"> Dasgo vearri messiasat ja vearri profehtat čuožžilit ja dahket stuora mearkkaid ja oavdudaguid jos de mat čádjidahtášedje sin ge geat leat válljejuvvon. </verse>
          <verse number="25"> Gullet, mun lean cealkán didjiide dan ovddalgihtii! </verse>
          <verse number="26"> Jos sii nappo dadjet didjiide: «Gea, son lea meahcis», de allet mana dohko, dahje: «Gea, son lea gámmáriin», de allet oskko dasa. </verse>
          <verse number="27"> Dasgo seammá láhkái go álddagas boahtá nuortan ja šleađgu gitta oarjjás, nu lea Olbmobártni boahtin. </verse>
          <verse number="28"> Gos rábbi lea, dohko čoahkkanit goaskimat.</verse>
          <verse number="29"> Muhto dallánaga daid beivviid áŧestusaid maŋŋil beaivváš sevnnjoda ii ge mánnu báitte, násttit gahččet vuolás almmis, ja almmi fámut lihkahuvvojit. </verse>
          <verse number="30"> Dalle Olbmobártni mearka ihtá albmái, ja buot máilmmi olmmoščearddat luibmet, ja sii oidnet Olbmobártni boahtimin almmi balvvaid alde fámuin ja stuora hearvásvuođain. </verse>
          <verse number="31"> Son vuolggaha eŋgeliiddis alla básonšuoŋain, ja sii čohkkejit njealji máilbmečiegas sin geaid son lea válljen, almmi nuppi ravddas gitta nuppi ravdii.</verse>
        </section>
        <section title="Veardádus fiikkonmuora birra">
          <verse number="32"> Ohppet veardádusa fiikkonmuoras: Go dan oavssit ožžot állosa ja lasttaid, de diehtibehtet ahte lea geassumin. </verse>
          <verse number="33"> Nu diehtibehtet maiddái dii, go oaidnibehtet buot dáid dáhpáhuvvamin, ahte son lea lahka ja čuožžumin uvssa ovddas. </verse>
          <verse number="34"> Duođaid, mun cealkkán didjiide: Dát buolva ii noga ovdal go buot dát dáhpáhuvvet. </verse>
          <verse number="35"> Albmi ja eanan duššet, muhto mu sánit eai goassege dušša. </verse>
          <verse number="36"> Muhto dan beaivvi ja diimmu ii oktage dovdda, eai almmi eŋgelat ii ge Bárdni, muhto duššefal Áhčči.</verse>
          <verse number="37"> Nugo lei Noa beivviid, nu lea maiddái go Olbmobárdni boahtá. </verse>
          <verse number="38"> Ovdal stuoradulvvi sii borre ja juhke, náitaladde ja náite gitta dan beaivvi rádjái go Noa manai árkka sisa, </verse>
          <verse number="39"> eai ge sii ádden maidege ovdal go dulvi bođii ja válddii eret sin buohkaid. Nu lea maiddái go Olbmobárdni boahtá. </verse>
          <verse number="40"> Dalle leat guokte olbmá bealddus; nubbi vižžojuvvo, ja nubbi báhcá. </verse>
          <verse number="41"> Guokte nissona ferdneba milluin; nubbi vižžojuvvo, ja nubbi báhcá.</verse>
        </section>
        <section title="Gohcci bálvaleaddjit">
          <verse number="42"> Gohcet dan dihtii, dasgo dii ehpet dieđe guđe beaivvi din Hearrá boahtá. </verse>
          <verse number="43"> Muhto dán dii diehtibehtet: Jos dáluisit dieđášii guđe idjagohcinvuorus suola boahtá, de gozášii ii ge divttáše su gaikut iežas viesu. </verse>
          <verse number="44"> Lehket nappo dii ge gárvásat, dasgo Olbmobárdni boahtá dan diimmu go ehpet leat vuordimin.</verse>
          <verse number="45"> Gii lea dalle oskkáldas ja jierpmálaš bálvaleaddji, gean isit lea gohččon bearráigeahččat eará bálvaleddjiid, vai son attášii sidjiide borramuša rivttes áigái? </verse>
          <verse number="46"> Ávdugas dat bálvaleaddji gean isit gávdná dahkamin dán go son máhccá. </verse>
          <verse number="47"> Duođaid, mun cealkkán didjiide: Isit bidjá su bearráigeahččat buot opmodagaidis. </verse>
          <verse number="48"> Muhto jos bálvaleaddji lea fuotni ja dadjá: «Ii mu isit boađe vel», </verse>
          <verse number="49"> ja son huškugoahtá eará bálvaleddjiid ja borragoahtá ja juhkagoahtá juhkkiiguin, </verse>
          <verse number="50"> de dan bálvaleaddji isit boahtá dan beaivvi go son ii leat vuordimin ja dan diimmu go son ii dieđe, </verse>
          <verse number="51"> ja časká su jámas ja bidjá su guoktilaččaid seahká; doppe sii čirrot ja gižahit bániid.</verse>
        </section>
      </chapter>
      <chapter title="Kapittel 25">
        <section title="Veardádus logi nieidda birra">
          <verse number="1"> Almmiriika sáhttá veardiduvvot logiin nuorra nieiddain geat válde lámppáset ja vulge olggos irggi ovddal.  </verse>
          <verse number="2"> Viđas sis ledje jallat ja viđas jierpmálaččat.  </verse>
          <verse number="3"> Jallat válde mielde lámppáset, muhto eai oljju.  </verse>
          <verse number="4"> Jierpmálaččat válde mielde lámppáset oktan oljolihtiin.  </verse>
          <verse number="5"> Go irgi ádjánii, de sii buohkat oađestuvvagohte ja nohkke.</verse>
          <verse number="6"> Muhto gaskaija áiggi gullui čuorvvas: «Irgi boahtá! Mannet su ovddal!»  </verse>
          <verse number="7"> De buot nieiddat morihedje ja gárvvistedje lámppáset.  </verse>
          <verse number="8"> Jallat dadje jierpmálaččaide: «Addet midjiide oljjusteattet, dasgo min lámppát jáddagohtet.»  </verse>
          <verse number="9"> Muhto jierpmálaččat vástidedje: «Eat atte, ii leat doarvái olju sihke alcceseamet ja didjiide; mannet baicca gávpeolbmá lusa oastit!» </verse>
          <verse number="10"> Dan botta go sii ádjánedje gávppis, irgi bođii, ja sii geat ledje ráhkkanan, manne suinna heajaide, ja uksa giddejuvvui. </verse>
          <verse number="11"> Maŋŋil eará nieiddat ge bohte ja dadje: «Hearrá, hearrá, rabas uvssa midjiide!» </verse>
          <verse number="12"> Muhto son vástidii sidjiide: «Duođaid, mun cealkkán didjiide: Mun in dovdda din.» </verse>
          <verse number="13"> Gohcet dan dihtii, dasgo dii ehpet dieđe beaivvi ehpet ge diimmu.</verse>
        </section>
        <section title="Veardádus oskkilduvvon taleanttaid birra">
          <verse number="14"> Dalle geavvá ná: Olmmái lei vuolgimin olgoriikii. Son gohčui bálvaleddjiidis lusas ja oskkildii sidjiide opmodagas: </verse>
          <verse number="15"> Muhtumii son attii vihtta taleantta, muhtumii guokte ja muhtumii fas ovtta, juohkehažžii su fiehtuid ektui. De son vulggii.</verse>
          <verse number="16"> Son gii lei ožžon vihtta taleantta, manai dallánaga ja gávppašii daiguin ja dinii vihtta taleantta vel. </verse>
          <verse number="17"> Son gii lei ožžon guokte taleantta, dagai seammá ja dinii guokte taleantta vel. </verse>
          <verse number="18"> Muhto son gii lei ožžon ovtta taleantta, rokkai ráiggi eatnamii ja čiegai isidis ruđa dohko.</verse>
          <verse number="19"> Go lei vássán guhkes áigi, de bálvaleddjiid isit máhcai ja dahkagođii logu singuin. </verse>
          <verse number="20"> Son gii lei ožžon vihtta taleantta, buvttii vihtta taleantta lassin ja dajai: «Hearrá, don oskkildit munnje vihtta taleantta; gea, mun lean dinen vihtta vel.» </verse>
          <verse number="21"> Su isit vástidii: «Bures dahkkon! Don leat buorre ja oskkáldas bálvaleaddji. Don leat leamaš oskkáldas uhcánaččain, mun attán ollu du háldui. Boađe sisa isidat illui!» </verse>
          <verse number="22"> Maiddái son gii lei ožžon guokte taleantta, bođii ja dajai: «Hearrá, don oskkildit munnje guokte taleantta; gea, mun lean dinen guokte vel.» </verse>
          <verse number="23"> Ja su isit vástidii: «Bures dahkkon! Don leat buorre ja oskkáldas bálvaleaddji. Don leat leamaš oskkáldas uhcánaččain, mun attán ollu du háldui. Boađe sisa isidat illui!»</verse>
          <verse number="24"> Loahpas bođii son gii lei ožžon ovtta taleantta, ja dajai: «Hearrá, mun dihten ahte don leat garra olmmái gii láddjet doppe gosa it leat gilván, ja čohkket doppe gosa it leat biđgen. </verse>
          <verse number="25"> Danne mun ballájin ja čihken du taleantta eatnamii. Gea, dá lea dat mii lea du.» </verse>
          <verse number="26"> Muhto isit vástidii sutnje: «Don heajos ja láikkes bálvaleaddji! Don dihtet ahte mun láddjen doppe gosa in leat gilván, ja čohkken doppe gosa in leat biđgen. </verse>
          <verse number="27"> Dan dihtii livččet berren addit mu ruđa ruhtalonuheddjiide, de livččen ožžon dan ruovttoluotta reanttuiguin go máhccen. </verse>
          <verse number="28"> Váldet danne sus taleantta ja addet dan sutnje geas leat logi! </verse>
          <verse number="29"> Dasgo juohkehažžii geas lea, addojuvvo ja son oažžu valljugasat ge. Muhto geas ii leat, sus váldojuvvo vel dat ge eret mii sus lea. </verse>
          <verse number="30"> Ja bálkestehket dán gealbbohis bálvaleaddji olggobeallái seavdnjadassii; doppe sii čirrot ja gižahit bániid.»</verse>
        </section>
        <section title="Olbmobártni duopmu">
          <verse number="31"> Go Olbmobárdni boahtá hearvásvuođastis, ja buot eŋgelat suinna, de son čohkána hearvásvuođa truvdnui. </verse>
          <verse number="32"> Buot álbmogat čohkkejuvvojit su ovdii, ja son rátká sin, dego geahčči rátká sávzzaid gáiccain; </verse>
          <verse number="33"> sávzzaid bidjá olgeš beallái ja gáiccaid gurut beallái.</verse>
          <verse number="34"> De gonagas cealká daidda geat leat su olgeš bealde: «Bohtet deike, dii geaid mu Áhčči lea buressivdnidan, ja árbejehket dan riikka mii lea ráhkaduvvon didjiide máilmmi vuođđudeami rájes. </verse>
          <verse number="35"> Dasgo mun ledjen nealggis, ja dii attiidet munnje borrat; mun ledjen goikkus, ja dii attiidet munnje juhkat; mun ledjen amas, ja dii válddiidet mu vuostái; </verse>
          <verse number="36"> mun ledjen álás, ja dii gárvvoheiddet mu; mun ledjen buohcamin, ja dii galliidet mu; mun ledjen giddagasas, ja dii bođiidet mu lusa.» </verse>
          <verse number="37"> De vanhurskásat vástidit sutnje: «Hearrá, goas mii oinniimet du nealgumin ja attiimet dutnje borrat, dahje goikkus ja attiimet dutnje juhkat? </verse>
          <verse number="38"> Goas oinniimet du amasin ja válddiimet du vuostái, dahje álásin ja gárvvoheimmet du? </verse>
          <verse number="39"> Goas oinniimet du buohcamin dahje giddagasas, ja galliimet du?» </verse>
          <verse number="40"> Ja gonagas vástida sidjiide: «Duođaid, mun cealkkán didjiide: Buot maid dii lehpet dahkan oktii dáin mu uhcimus vieljažiin, dan lehpet dahkan munnje.»</verse>
          <verse number="41"> Dasto son cealká sidjiide geat leat su gurut bealde: «Mannet eret mu luhtte, dii geat lehpet garuhuvvon, agálaš dollii, mii lea ráhkaduvvon beargalahkii ja su eŋgeliidda. </verse>
          <verse number="42"> Dasgo mun ledjen nealggis, ehpet ge dii addán munnje borrat; mun ledjen goikkus, ehpet ge addán munnje juhkat; </verse>
          <verse number="43"> mun ledjen amas, ehpet ge váldán mu vuostái; mun ledjen álás, ehpet ge gárvvohan mu; mun ledjen buohcamin ja giddagasas, ehpet ge gallen mu.» </verse>
          <verse number="44"> Dalle sii vástidit sutnje: «Hearrá, goas oinniimet mii du nelgon dahje goikan dahje amasin dahje álásin dahje buohcamin dahje giddagasas veahketkeahttá du?» </verse>
          <verse number="45"> Dalle son vástida sidjiide: «Duođaid, mun cealkkán didjiide: Buot maid dii ehpet leat dahkan oktii dáin uhcimusain, dan ehpet leat dahkan munnje ge.» </verse>
          <verse number="46"> Ja dát mannet eret agálaš ráŋggáštussii, muhto vanhurskásat agálaš eallimii.</verse>
        </section>
      </chapter>
      <chapter title="Kapittel 26">
        <section title="Lihtodeapmi Jesusa vuostái">
          <verse number="1"> Go Jesus lei geargan sárdnideames, de celkkii máhttájeddjiidasas:  </verse>
          <verse number="2"> «Dii diehtibehtet ahte beassážat leat guovtti beaivvi geažes, ja dalle Olbmobárdni addojuvvo russiinávlejuvvot.»  </verse>
          <verse number="3"> Bajitbáhpat ja álbmoga vuorrasat čoahkkanedje dál bajimušbáhpa Kaifasa gárdimii  </verse>
          <verse number="4"> ja lihtodedje váldit Jesusa gitta gávvilvuođain ja goddit su.  </verse>
          <verse number="5"> Sii dadje: «Muhto allot dattege fal basiid áiggi, amaset olbmot stuimmáskit.»</verse>
        </section>
        <section title="Jesus vuoiddaduvvo Betanias">
          <verse number="6"> Go Jesus lei Betanias, spihtálaš Simmona viesus,  </verse>
          <verse number="7"> de bođii su lusa nisu geas lei divrras hádjavuoiddas alabástalihti dievva. Son leikii dan Jesusa oaivái go son lei čohkkámin beavddis.  </verse>
          <verse number="8"> Máhttájeaddjit oidne dán ja suhtte. Sii dadje: «Masa lea diekkár skihtardeapmi ávkin?  </verse>
          <verse number="9"> Vuoidasa han livččii sáhttán vuovdit buori haddái ja addit ruđaid gefiide.» </verse>
          <verse number="10"> Muhto Jesus fuobmái dán ja celkkii sidjiide: «Manne dii vuorjabehtet su? Son lea dahkan munnje buori dagu. </verse>
          <verse number="11"> Geafit gal leat álo din luhtte, muhto mun in leat álo din luhtte. </verse>
          <verse number="12"> Go son leikii dán vuoidasa mu rupmaša badjel, de son vuoiddai mu hávdádeami várás. </verse>
          <verse number="13"> Duođaid, mun cealkkán didjiide: Gos ihkinassii oppa máilmmis dát evangelium sárdniduvvo, muitaluvvo maiddái dát dahku su muitun.»</verse>
        </section>
        <section title="Judas beahttá Jesusa">
          <verse number="14"> Dalle okta dan guoktenuppelohkásis, gean namma lei Judas Iskariot, manai bajitbáhpaid lusa </verse>
          <verse number="15"> ja dajai: «Man ollu mávssášeiddet munnje jos mun attášin su din háldui?» Sii mákse sutnje golbmalogi silbaruđa. </verse>
          <verse number="16"> Ja dan rájes son ohcagođii liibba beahttit su.</verse>
        </section>
        <section title="Beassášmállásat">
          <verse number="17"> Suvrrokeahtes láibbiid basiid vuosttaš beaivvi máhttájeaddjit bohte Jesusa lusa ja jerre: «Gosa don hálidat min lágidit alccesat beassášmállásiid?» </verse>
          <verse number="18"> Jesus vástidii: «Mannet gávpogii, dan olbmá lusa gean diehtibehtet ja dadjet sutnje: Oahpaheaddji cealká: Mu diibmu lea lahkaneamen; du luhtte mun hálidan borrat beassášmállásiid máhttájeddjiidanguin.» </verse>
          <verse number="19"> Máhttájeaddjit dahke nugo Jesus lei gohččon sin ja ráhkadedje beassášmállásiid.</verse>
          <verse number="20"> Eahkedis son čohkánii beavdái dainna guoktenuppelohkásiin. </verse>
          <verse number="21"> Go sii ledje boradeamen, de son celkkii: «Duođaid, mun cealkkán didjiide: Muhtun dis beahttá mu.» </verse>
          <verse number="22"> De sii šadde morrašii, ja okta nubbi jearragođii sus: «Almma mun gal in leat dat, Hearrá?» </verse>
          <verse number="23"> Muhto Jesus vástidii sidjiide: «Dat gii buonjostii láibbi lihtis muinna oktanaga, lea dat guhte beahttá mu. </verse>
          <verse number="24"> Olbmobárdni vuolgá eret, nugo lea čállojuvvon su birra, muhto vuoi dan olbmo guhte beahttá Olbmobártni! Dan olbmui livččii buoret jos ii livčče goassege riegádan.» </verse>
          <verse number="25"> Judas, guhte behtii su, jearai: «Almma mun gal in leat dat, rabbi?» Jesus vástidii: «Ieš han don dadjet dan.»</verse>
        </section>
        <section title="Bassi eahkedismállásat ásahuvvojit">
          <verse number="26"> Go sii ledje boradeamen, de Jesus válddii láibbi, rohkadalai giittusrohkosa, doadjalii dan, attii máhttájeddjiidasas ja celkkii: «Váldet ja borret! Dát lea mu rumaš.» </verse>
          <verse number="27"> Ja son válddii geara, giittii Ipmila, attii sidjiide ja celkkii: «Juhket buohkat dás! </verse>
          <verse number="28"> Dasgo dát lea mu varra, lihtu varra, mii golggahuvvo eatnagiid ovddas suttuid ándagassii addojupmin. </verse>
          <verse number="29"> Ja dán mun cealkkán didjiide: Dán rájes mun in juga šat dán viidnemuora šattus ovdal go dan beaivvi go mun jugan varas viinni dinguin Áhččán riikkas.»</verse>
        </section>
        <section title="Jesus einnosta Biehtára biehttaleami">
          <verse number="30"> Go sii ledje lávlon máidnunlávlaga, de manne olggos Oljovárrái. </verse>
          <verse number="31"> Doppe Jesus celkkii sidjiide: «Otná ija dii buohkat vearránehpet mus, dasgo lea čállojuvvon: Mun časkkán geahčči, ja eallu bieđgana. </verse>
          <verse number="32"> Muhto maŋŋil go mun lean bajásčuoččáldahttojuvvon, de mun manan din ovdalis Galileai.» </verse>
          <verse number="33"> Biehtár dajai sutnje: «Vaikko buohkat de vearránivčče dus, de mun goittot in goassege daga dan.» </verse>
          <verse number="34"> Jesus vástidii: «Duođaid, mun cealkkán dutnje: Otná ija, ovdal go vuoncávaris biškkáda, don biehttalat mu golbmii.» </verse>
          <verse number="35"> Biehtár dajai sutnje: «Vaikko vel jámášin duinna, de in eisege biehttal du.» Nu buot eará máhttájeaddjit ge dadje.</verse>
        </section>
        <section title="Getsemanes">
          <verse number="36"> Dasto Jesus bođii Getsemane-nammasaš báikái oktan máhttájeddjiidisguin, ja son celkkii sidjiide: «Čohkánehket dása dan boddii go mun manan rohkadallat.» </verse>
          <verse number="37"> De son válddii fárrosis Biehtára ja Sebedeusa bártniguovtto, ja son moraštišgođii ja ballagođii sakka. </verse>
          <verse number="38"> Son celkkii sidjiide: «Mu siellu lea lossa morrašis jápmima rádjái. Báhcet dása ja gohcet muinna!» </verse>
          <verse number="39"> Son manai veaháš guhkkelii, luoitádii eatnamii muođuidis ala ja rohkadalai: «Áhčážan! Jos leažžá vejolaš, de divtte dán geara mannat mu meattá. Allos dattege šaddo nugo mun dáhtun, muhto nugo don dáhtut.» </verse>
          <verse number="40"> Son máhcai máhttájeddjiidis lusa ja gávnnai sin oađđimin, ja son celkkii Biehtárii: «Ehpet de nagadan gohcit muinna ovttage diimmu. </verse>
          <verse number="41"> Gohcet ja rohkadallet amadet šaddat geahččalussii! Vuoigŋa gal lea geargat, muhto oažži lea headju.» </verse>
          <verse number="42"> Son manai nuppádassii fas eret ja rohkadalai: «Áhčážan! Jos dát gearra ii sáhteš mannat jugakeahttá mu meattá, de šaddos du dáhttu!»</verse>
          <verse number="43"> Go son bođii ruovttoluotta, de gávnnai sin fas oađđimin, dasgo sin čalmmit ledje lossadat nahkáriin. </verse>
          <verse number="44"> Dál son guđii sin ja manai fas eret goalmmádassii ja rohkadalai, seammá sániiguin go ovdal ge. </verse>
          <verse number="45"> De bođii fas máhttájeddjiid lusa ja celkkii: «Lehpet go dii ain oađđimin ja vuoiŋŋasteamen? Diibmu lea boahtán go Olbmobárdni addojuvvo suttolaččaid gieđaide. </verse>
          <verse number="46"> Čuožžilehket, vulgot! Gehččet, son guhte beahttá mu, lea lahka.»</verse>
        </section>
        <section title="Jesus váldojuvvo gitta">
          <verse number="47"> Go son lei ain sárdnumin, de bođii Judas, okta dan guoktenuppelohkásis, ja su fárus stuora joavku mas ledje miehkit ja soappit. Sii bohte bajitbáhpaid ja álbmoga vuorrasiid luhtte. </verse>
          <verse number="48"> Beahtti lei šiehtadan singuin mearkka: «Dat gean mun cummistan, son dat lea. Váldet su!» </verse>
          <verse number="49"> Ja dan seammás son manai Jesusa lusa ja dajai: «Bures, rabbi!» ja cummistii su. </verse>
          <verse number="50"> Muhto Jesus celkkii sutnje: «Ustiban, daga dan man várás don leat boahtán!» De earát ge bohte su lusa ja dohppejedje Jesusa ja válde su gitta.</verse>
          <verse number="51"> Okta sis geat ledje suinna, rohttii dalle miehkis ja čuolastii bajimušbáhpa bálvaleaddji ja čuohpai sus bealji eret. </verse>
          <verse number="52"> Jesus celkkii sutnje: «Nahket miehkát fas dohppii. Dasgo son guhte dorvvasta miehkkái, gahččá miehki ovddas. </verse>
          <verse number="53"> Jáhkát go don ahte mun in sáhtáše jearrat Áhčistan, ja son vuolggahivččii munnje eanet go guoktenuppelot legiona eŋgeliid. </verse>
          <verse number="54"> Muhto mo ollašuvašedje dalle čállagat mat celket ahte dát galgá dáhpáhuvvat?» </verse>
          <verse number="55"> Dan seammás son celkkii dan jovkui mii lei boahtán: «Dii lehpet vuolgán mihkiiguin ja soppiiguin váldit mu gitta, dego livččen rievvár. Mun čohkkájin tempelšiljus ja oahpahin beaivválaččat, ehpet ge dii váldán mu gitta. </verse>
          <verse number="56"> Muhto buot dát lea dáhpáhuvvan vai profehtaid čállagat ollašuvašedje.» De buot máhttájeaddjit guđđe su ja báhtaredje.</verse>
        </section>
        <section title="Jesus Alla Ráđi ovddas">
          <verse number="57"> Sii geat ledje váldán Jesusa gitta, dolvo su dál bajimušbáhpa Kaifasa lusa, gosa čálaoahppavaččat ja vuorrasat ledje čoahkkanan. </verse>
          <verse number="58"> Biehtár oavnnjildii Jesusa gitta bajimušbáhpa gárdimii; doppe son manai šilljui ja čohkánii fávttaid gaskii geahččat mo loahpas geavvá.</verse>
          <verse number="59"> Bajitbáhpat ja oppa Ráđđi oččodedje vearri duođaštusa Jesusa vuostái, vai beasašedje dubmet su jápmimii. </verse>
          <verse number="60"> Muhto eai sii gávdnan maidege, vaikko máŋga vihtana bukte vearri duođaštusaid. Loahpas bohte guovttis </verse>
          <verse number="61"> geat dajaiga: «Dát olmmoš lea cealkán: Mun máhtán gaikkodit Hearrá tempela ja hukset dan fas golmma beaivvis.» </verse>
          <verse number="62"> Dalle bajimušbáhppa čuožžilii ja jearai sus: «Ii go dus leat mihkkege dadjamušaid sudno áššáskuhttimiidda?» </verse>
          <verse number="63"> Muhto Jesus orui jávohaga. Bajimušbáhppa dajai: «Ealli Ipmila bokte mun vuortnuhan du cealkit midjiide: Leat go don Messias, Ipmila Bárdni?» </verse>
          <verse number="64"> Jesus vástidii: «Ieš han don dadjet dan. Muhto mun cealkkán didjiide: Dás duohko dii beassabehtet oaidnit Olbmobártni čohkkámin Fámu olgeš gieđa bealde ja boahtimin almmi balvvaid alde.» </verse>
          <verse number="65"> Dalle bajimušbáhppa gaikkihii biktasis guovdat ja dajai: «Son lea bilkidan Ipmila! Maid mii dál vihtaniiguin? Dii lehpet gullan bilkádusa. </verse>
          <verse number="66"> Maid dii oaivvildehpet?» Sii vástidedje sutnje: «Son lea sivalaš jápmit.» </verse>
          <verse number="67"> De sii čolge su muođuid njeaiga ja čorbme su. Earát spežžo su muođuide </verse>
          <verse number="68"> ja dadje: «Messias, einnos dal midjiide! Gii čorpmai du?»</verse>
        </section>
        <section title="Biehtár biehttala Jesusa">
          <verse number="69"> Dan botta Biehtár čohkkái olggobealde šiljus. Muhtun biigá bođii su lusa ja dajai: «Don han maid ledjet dainna galilealaččain Jesusiin.» </verse>
          <verse number="70"> Muhto Biehtár biehttalii buohkaid gullut ja dajai: «Mun in ádde maid don hálažat.» </verse>
          <verse number="71"> Go son manai poartalatnjii, de eará biigá oinnii su ja dajai daidda geat ledje čuožžumin das: «Diet lei nasaretlaččain Jesusiin.» </verse>
          <verse number="72"> Biehtár fas biehttalii ja vuortnui: In mun dovdda dien olbmo. </verse>
          <verse number="73"> Veahá maŋŋelaš bohte sii geat ledje čuožžumin das, Biehtára lusa ja dadje: «Duođaid, don leat maid okta sis! Dat han gullo du suopmanis.» </verse>
          <verse number="74"> De son riemai garrudit ja vuordnut: «Mun in dovdda dien olbmo.» Dan seammás vuoncávaris biškkádii. </verse>
          <verse number="75"> De Biehtár muitái maid Jesus lei cealkán sutnje: «Ovdal go vuoncávaris biškkáda, don biehttalat mu golbmii.» Ja son manai olggos ja čierui bahččagit.</verse>
        </section>
      </chapter>
      <chapter title="Kapittel 27">
        <section title="Jesus dubmejuvvo">
          <verse number="1"> Árrat iđedis buot bajitbáhpat ja álbmoga vuorrasat čoahkkanedje ja mearridedje goddit Jesusa.  </verse>
          <verse number="2"> Sii čatne su, dolvo su eret ja adde su eananhearrá Pilatusa háldui.</verse>
        </section>
        <section title="Judas sorbme iežas">
          <verse number="3"> Go Judas gii lei beahttán Jesusa, oinnii ahte Jesus lei dubmejuvvon, de son gáđai ja doalvvui dan golbmalogi silbaruđa ruovttoluotta bajitbáhpaide ja vuorrasiidda  </verse>
          <verse number="4"> ja dajai: «Mun lean suddudan ja beahttán vigihis vara.» Sii vástidedje: «Mii ba das guoská midjiide? Diet lea du iežat ášši.»  </verse>
          <verse number="5"> De son bálkestii ruđaid tempelii ja manai ja harcii iežas.</verse>
          <verse number="6"> Bajitbáhpat válde silbaruđaid, muhto dadje: «Ii leat lobálaš bidjat daid tempelbumbái, go dat leat varraruđat.»  </verse>
          <verse number="7"> De sii mearridedje oastit láirálihttedahkki bealddu daiguin ja geavahit dan vierrásiid hávdebáikin.  </verse>
          <verse number="8"> Dan dihtii dat bealdu gohčoduvvo Varrabealdun vel otná beaivvi ge.  </verse>
          <verse number="9"> Nu ollašuvai dat mii lea celkojuvvon profehta Jeremia bokte: Sii válde dan golbmalogi silbaruđa, hatti, masa israellaččat árvvoštalle dán olbmá,</verse>
          <verse number="10"> ja daiguin sii oste láirálihttedahkki bealddu, nugo Hearrá lei gohččon mu.</verse>
        </section>
        <section title="Jesus Pilatusa ovddas">
          <verse number="11"> Jesus dolvojuvvui dál eananhearrá ovdii. Ja eananhearrá jearai sus: «Leat go don juvddálaččaid gonagas?» Jesus vástidii: «Ieš han don dadjet dan.» </verse>
          <verse number="12"> Muhto go bajitbáhpat ja vuorrasat váidaledje su, de son ii vástidan maidege. </verse>
          <verse number="13"> Dalle Pilatus jearai sus: «It go don gula man garrasit sii sivahallet du?» </verse>
          <verse number="14"> Muhto Jesus ii vástidan sáni ge, ja eananhearrá imaštalai sakka.</verse>
          <verse number="15"> Basiid áiggi eananhearrá lávii luoitit luovus ovtta fáŋgga, gean olmmošjoavku dáhtui. </verse>
          <verse number="16"> Dan áiggi lei giddagasas muhtun bahábeakkálmas olmmái gean namma lei Barabbas. </verse>
          <verse number="17"> Pilatus jearai dál sis geat ledje čoahkkanan: «Goappá dii dáhttubehtet mu luoitit luovus, Barabbasa vai Jesusa, gii gohčoduvvo Messiasin?» </verse>
          <verse number="18"> Dasgo son árvidii ahte sii ledje addán Jesusa su háldui gáđašvuođas.</verse>
          <verse number="19"> Go Pilatus lei čohkkámin duopmárstuolus, de bođii sátni sutnje su áhkás: «Ale daga maidege dán vanhurskkis olbmái! Dasgo mus ledje surgadis niegut mannan ija su dihtii.»</verse>
          <verse number="20"> Muhto bajitbáhpat ja vuorrasat hálahedje olbmuid gáibidit Barabbasa luovus ja goddit Jesusa. </verse>
          <verse number="21"> Go eananhearrá jearai sis: «Goappá dii dáhttubehtet mu luoitit luovus?» de sii vástidedje: «Barabbasa.» </verse>
          <verse number="22"> Pilatus jearai: «Maid mun dalle dagan Jesusii, gii gohčoduvvo Messiasin?» Buohkat čurvo sutnje: «Russiinávle su!» </verse>
          <verse number="23"> Son jearai: «Maid baháid ba son lea dahkan?» Muhto sii huike ain jitnoseabbot: «Russiinávle su!» </verse>
          <verse number="24"> Go Pilatus oinnii ahte son ii sáhte šat dahkat maidege, ja ahte stuibmi lassánii, de son válddii čázi ja basai gieđaidis olbmuid oaidnut. Son dajai: «Mun lean vigiheapmi dán olbmá varrii. Dát lea din ovddasvástádus.» </verse>
          <verse number="25"> Oppa joavku vástidii sutnje: «Bohtos su varra min ja min mánáid badjelii!»</verse>
          <verse number="26"> De son luittii Barabbasa luovus, muhto Jesusa son spihččehii ja attii russiinávlejuvvot.</verse>
        </section>
        <section title="Soalddáhat bilkidit Jesusa">
          <verse number="27"> Eananhearrá soalddáhat válde Jesusa mielddiset ladnái ja čohkkejedje oppa fáktaveaga su birra. </verse>
          <verse number="28"> Sii nuolahedje su ja heŋgejedje skárllatrukses soalddátbiktasa su olggiid ala, </verse>
          <verse number="29"> bárgidedje bastilislátnjákruvnnu ja bidje dan su oaivái ja bidje soappi su olgeš gihtii. Sii luoitádedje su ovdii, bilkidedje su ja dadje: «Dearvva dutnje, juvddálaččaid gonagas!» </verse>
          <verse number="30"> Ja sii čolge su njeaiga, dohppejedje soappi ja časke su oaivái. </verse>
          <verse number="31"> Go sii ledje bilkidan su, de nulle sus soalddátbiktasa ja cogge sutnje fas iežas biktasiid.</verse>
        </section>
        <section title="Jesus russiinávlejuvvo">
          <verse number="32"> De sii dolvo Jesusa russiinávlejuvvot.  Dohko manadettiin sii deive kyrenelaš olbmá gean namma lei Simmon, ja bággejedje su guoddit Jesusa ruossa. </verse>
          <verse number="33"> Go sii bohte dan báikái mii gohčoduvvo Golgatan, mii mearkkaša Oaivegállobáiki, </verse>
          <verse number="34"> de adde Jesusii viinni masa lei seaguhuvvon sáhppi, muhto go son máisttii dan, de ii dáhtton juhkat. </verse>
          <verse number="35"> Go sii ledje russiinávlen su, de vuorbádedje su biktasiid ja juogadedje daid gaskaneaset. </verse>
          <verse number="36"> De čohkkájedje das ja fáktejedje su. </verse>
          <verse number="37"> Su oaivvi bajábeallái sii ledje bidjan áššáskuhttinčállosa: «Dát lea Jesus, juvddálaččaid gonagas.»</verse>
          <verse number="38"> Oktan suinna sii russiinávlejedje maiddái guokte rievvára, nuppi su olgeš ja nuppi su gurut beallái. </verse>
          <verse number="39"> Sii geat vázze meattá, bárde oaivvi ja bilkidedje su: </verse>
          <verse number="40"> «Don gii gaikkodat tempela ja hukset dan fas ođđasit golmma beaivvis! Beastte dál iežat, jos leaččat Ipmila Bárdni, ja njieja ruossas!» </verse>
          <verse number="41"> Seammá láhkái bajitbáhpat oktan čálaoahppavaččaiguin ja vuorrasiiguin bilkidedje su ja dadje: </verse>
          <verse number="42"> «Earáid son gal lea beastán, muhto iežas ii sáhte beastit. Ii ba son leat Israela gonagas? Njidjos dal ruossas, de mii oskut sutnje. </verse>
          <verse number="43"> Son lea dorvvastan Ipmilii; gádjos dal Ipmil su, jos son ráhkisteš su. Dasgo son lea cealkán ahte son lea Ipmila Bárdni.» </verse>
          <verse number="44"> Seammá láhkái hiddjideigga su rievvárguovttos ge geat leigga russiinávlejuvvon oktan suinna.</verse>
        </section>
        <section title="Jesus jápmá">
          <verse number="45"> Guđat diimmu rájes šattai seavdnjadas miehtá eatnama, gitta ovccát diimmu rádjái. </verse>
          <verse number="46"> Ovccát diimmus Jesus čuorvvui alla jienain: «Eli, Eli, lema sabaktani?» Dat lea: «Ipmilan, Ipmilan, manne don leat mu guođđán?» </verse>
          <verse number="47"> Muhtumat sis geat čužžo das, gulle dan ja dadje: «Son čuorvu Elia.» </verse>
          <verse number="48"> Ja muhtun sis viegai dakkaviđe su lusa, válddii guobbarasa ja láktadii dan suvrra viinniin, bijai dan soabbegeahčái ja attii sutnje juhkat. </verse>
          <verse number="49"> Muhto earát dadje: «Ale vuos, gehččot boahtá go Elia gádjut su.» </verse>
          <verse number="50"> Muhto Jesus čurvii fas alla jienain ja attii vuoiŋŋas.</verse>
          <verse number="51"> Dalle tempela ovdaloavdda gaikánii guovdat, badjeravddas gitta vuolleravdii. Eanan doarggistii ja bávttit luoddanadde. </verse>
          <verse number="52"> Hávddit rahpasedje, ja ollu jápmán bassi olbmuid rupmašat bajásčuoččáldahttojuvvojedje. </verse>
          <verse number="53"> Sii bohte olggos hávddiineaset Jesusa bajásčuožžileami maŋŋil ja manne bassi gávpogii, gos olusat oidne sin.</verse>
          <verse number="54"> Muhto go offiseara ja earát geat ledje fáktemin Jesusa, vásihedje eatnandoarggástusa ja dan mii dáhpáhuvai, de sii suorganedje sakka ja dadje: «Duođaid, son lei Ipmila Bárdni!»</verse>
          <verse number="55"> Veahá gaskka das eret ledje maiddái máŋga nissona geahččamin. Sii ledje čuvvon Jesusa Galilea rájes ja bálvalan su. </verse>
          <verse number="56"> Sin searvvis ledje Márjá Magdalena, Jáhkoba ja Jovsseha eadni Márjá, ja Sebedeusa bártniid eadni.</verse>
        </section>
        <section title="Jesus hávdáduvvo">
          <verse number="57"> Go šattai eahket, de bođii dasa Jovsset, rikkis arimatealaš, gii maiddái lei Jesusa máhttájeaddji. </verse>
          <verse number="58"> Son manai Pilatusa lusa ja siđai Jesusa rupmaša. Ja Pilatus gohčui addit dan sutnje. </verse>
          <verse number="59"> Jovsset válddii rupmaša, giesai dan buhtes liinni sisa </verse>
          <verse number="60"> ja bijai dan ođđa hávdái, man son lei čuolahan alccesis báktái. Son fierahii stuora geađggi ráiggi ovdii ja vulggii eret. </verse>
          <verse number="61"> Muhto Márjá Magdalena ja nubbi Márjá leigga das ja čohkkáiga aiddo hávddi buohta.</verse>
        </section>
        <section title="Fákta hávddi luhtte">
          <verse number="62"> Nuppi beaivvi, sábbáha ráhkkananbeaivvi maŋŋil, bajitbáhpat ja farisealaččat manne searválagaid Pilatusa lusa </verse>
          <verse number="63"> ja dadje: «Hearrá, midjiide lea boahtán jurdagii maid dát verrošeaddji dajai ealedettiinis: Golmma beaivvi geažes mun bajásčuoččáldahttojuvvon. </verse>
          <verse number="64"> Gohčo dan dihtii atnit hávddi dárkilis geahčus goalmmát beaivvi rádjái, amaset su máhttájeaddjit beassat suoládit su ja dadjat álbmogii ahte son lea bajásčuoččáldahttojuvvon jábmiid luhtte. Dalle dat maŋit fillehus šattašii bahábun go ovddit.» </verse>
          <verse number="65"> Pilatus vástidii: «Dá leat didjiide fávttat. Mannet ja gáhttejehket nu bures go sáhttibehtet.» </verse>
          <verse number="66"> Sii manne ja gáhttejedje hávddi sihke fávttaiguin ja seaillain man sii bidje geađgái.</verse>
        </section>
      </chapter>
      <chapter title="Kapittel 28">
        <section title="Jesusa bajásčuožžileapmi">
          <verse number="1"> Go sábbát lei vássán ja vahku vuosttaš beaivi čuvggodišgođii, de Márjá Magdalena ja nubbi Márjá manaiga geahččat hávddi.  </verse>
          <verse number="2"> Fáhkka šattai garra eatnandoarggástus, dasgo Hearrá eŋgel njiejai almmis, manai hávddi lusa ja fierahii geađggi eret ja čohkánii dan ala.  </verse>
          <verse number="3"> Son lei šearrat dego álddagas, ja biktasat ledje vielgadat dego muohta.  </verse>
          <verse number="4"> Fávttat doarggistedje balus go oidne su, ja gahčče dego jápmán.  </verse>
          <verse number="5"> Muhto eŋgel sárdnugođii nissoniidda: «Alli bala! Mun dieđán ahte doai ohcabeahtti Jesusa, gii russiinávlejuvvui.  </verse>
          <verse number="6"> Son ii leat dás, son lea bajásčuoččáldahttojuvvon, nugo celkkii. Boahtti geahččat báikki gos son veallái!  </verse>
          <verse number="7"> Doapmaleahkki su máhttájeddjiid lusa ja daddji ahte son lea bajásčuožžilan jábmiid luhtte ja manná Galileai din ovdalis; doppe dii oaidnibehtet su. – Dál lean cealkán dan dudnuide.»</verse>
          <verse number="8"> Soai doapmaleigga eret hávddi luhtte balus ja stuora ilus, ja viehkaleigga muitalit dan su máhttájeddjiide.  </verse>
          <verse number="9"> Dalle Jesus bođii sudno ovddal ja dearvvahii sudno. Soai manaiga ja fátmmasteigga su julggiid ja gopmirdeigga su. </verse>
          <verse number="10"> Jesus celkkii sudnuide: «Alli bala! Manni muitalit mu vieljaide ahte sii galget mannat Galileai. Doppe sii oidnet mu.»</verse>
        </section>
        <section title="Fávttat dulgojuvvojit">
          <verse number="11"> Go nissonat ain leigga mannamin, de muhtumat fávttain bohte gávpogii ja muitaledje bajitbáhpaide mii lei dáhpáhuvvan. </verse>
          <verse number="12"> Bajitbáhpat čoahkkanedje vuorrasiiguin, ja sii mearridedje addit soalddáhiidda ollu ruđaid. </verse>
          <verse number="13"> Sii dadje soalddáhiidda: «Dadjet ahte su máhttájeaddjit bohte ihkku ja suoládedje su din oađedettiin. </verse>
          <verse number="14"> Jos eananhearrá gulaš dán, de mii soažžudit su nu ahte dii oažžubehtet leat ráfis.» </verse>
          <verse number="15"> Sii válde vuostái ruđaid ja dahke nugo gohčohalle. Ja dát sáhka lea viidánan juvddálaččaid gaskii gitta dán beaivvi rádjái.</verse>
        </section>
        <section title="Vuolggahusgohččun">
          <verse number="16"> Buot oktanuppelot máhttájeaddji vulge Galileai dan várrái gosa Jesus lei gohččon sin boahtit. </verse>
          <verse number="17"> Go sii oidne su, de luoitádedje čippiid ala ja gudnejahtte su, muhto muhtumat eahpidedje. </verse>
          <verse number="18"> Jesus loaiddastii sin ovdii ja sártnui sidjiide: «Munnje lea addojuvvon buot fápmu almmis ja eatnama alde. </verse>
          <verse number="19"> Vulget dan dihtii ja dahket buot álbmogiid máhttájeaddjin gásttašettiin sin Áhči ja Bártni ja Bassi Vuoiŋŋa nammii </verse>
          <verse number="20"> ja oahpahettiin sin doallat buot dan maid mun lean gohččon din doallat. Ja gehččet, mun lean dinguin buot beivviid gitta dálá máilmmi loahpa rádjái.»</verse>
        </section>
      </chapter>
    </book>
    <book title="Evangelium Markusa mielde">
      <chapter title="Kapittel 1">
        <section title="Gásttašeaddji Johanas">
          <verse number="1"> Dás álgá Jesus Kristusa, Ipmila Bártni, evangelium.</verse>
          <verse number="2"> Profehta Jesaja girjái lea čállojuvvon: Geahča, mun vuolggahan áirasan du ovddabeale, son ráhkada dutnje geainnu.</verse>
          <verse number="3"> Jietna čuorvu meahcis: Válmmaštehket geainnu Hearrái, njulgejehket su bálgáid!</verse>
          <verse number="4"> Nu gásttašeaddji Johanas sárdnidišgođii meahcis ahte olbmot galge dahkat jorgalusa ja gásttašuvvot suttuid ándagassii addojupmin.  </verse>
          <verse number="5"> Oppa Judea ja buot Jerusalema ássit vulge su lusa. Sii dovddastedje suttuideaset, ja Johanas gásttašii sin Jordaneanus.  </verse>
          <verse number="6"> Johanasas ledje badjelis kamelguolgabiktasat ja sus lei náhkkeboagán alimiiddis birra, ja su borramuš lei rásselohkut ja meahccehonnet.  </verse>
          <verse number="7"> Son sárdnidii: «Mu maŋŋil boahtá son gii lea gievrrat go mun; mun in leat dohkálaš njahkalit nuollat su gámavuoddagiid ge.  </verse>
          <verse number="8"> Mun lean gásttašan din čáziin, muhto son gásttaša din Bassi Vuoiŋŋain.»</verse>
        </section>
        <section title="Jesus gásttašuvvo ja geahččaluvvo">
          <verse number="9"> Daid beivviid bođii Jesus Nasaretas Galileas, ja Johanas gásttašii su Jordaneanus. </verse>
          <verse number="10"> Dakkaviđe go Jesus čuožžilii čázis, de oinnii almmi leahkkaseamen ja Vuoiŋŋa boahtimin su badjelii duvvá hámis. </verse>
          <verse number="11"> Ja almmis gullui jietna: «Don leat mu Bárdni gean mun ráhkistan, don leat mu miela mielde.»</verse>
          <verse number="12"> Dallánaga Vuoigŋa ájii su meahccái. </verse>
          <verse number="13"> Doppe son lei njealljelot beaivvi, ja Sáhtán geahččalii su. Son elii spiriid gaskkas, ja eŋgelat bálvaledje su.</verse>
        </section>
        <section title="Jesus rávká vuosttaš máhttájeddjiid">
          <verse number="14"> Maŋŋil go Johanas lei biddjojuvvon giddagassii, Jesus bođii Galileai sárdnidit Ipmila evangeliuma. </verse>
          <verse number="15"> Son celkkii: «Áigi lea dievvan, Ipmila riika lea boahtán lahka. Jorgalehket ja oskot evangeliumii!»</verse>
          <verse number="16"> Go son lei vázzimin Galileajávregátti, de oinnii Simmona ja su vielja Ándarasa suohppumin nuohti jávrái, dasgo soai leigga guollebivdit. </verse>
          <verse number="17"> Jesus celkkii sudnuide: «Čuovvu mu, de mun dagan dudno olmmošbivdin!» </verse>
          <verse number="18"> Dan seammás soai guđiiga firpmiideaskka ja čuovuiga su.</verse>
          <verse number="19"> Go Jesus lei vázzán veahá gaskka, de oinnii Jáhkoba, Sebedeusa bártni, ja su vielja Johanasa. Soai leigga čohkkámin fatnasis ja čiktimin firpmiid. </verse>
          <verse number="20"> Dallánaga son rávkkai sudno, ja soai guđiiga áhčiska Sebedeusa fatnasii láigobargiiguin ja čuovuiga su.</verse>
        </section>
        <section title="Jesus buorida buhcciid Kapernaumis">
          <verse number="21"> Sii bohte Kapernaumii, ja sábbáhin son manai synagogii ja oahpahišgođii. </verse>
          <verse number="22"> Olbmot hirpmástuvve su oahpaheamis, dasgo son oahpahii isitvuođain ii ge nugo čálaoahppavaččat.</verse>
          <verse number="23"> Sin synagogas lei dalle olmmái geas lei buhtismeahttun vuoigŋa. Son čuorvugođii: </verse>
          <verse number="24"> «Mii dus lea minguin dahkamuššan, nasaretlaš Jesus? Leat go boahtán duššadit min? Mun dieđán gii don leat, Ipmila Bassi!» </verse>
          <verse number="25"> Muhto Jesus šikkui vuoiŋŋa ja celkkii: «Jávohuva ja vuolgge sus olggos!» </verse>
          <verse number="26"> Ja buhtismeahttun vuoigŋa gaikkui olbmá ja vulggii gilju sus olggos. </verse>
          <verse number="27"> Buohkat suorganedje ja dadje oktiinjálmmiid: «Mii dát lea? Son buktá ođđa oahpu isitvuođain! Son han gohčču vel buhtismeahttun vuoiŋŋaid ge, ja dat jeagadit su.» </verse>
          <verse number="28"> Ja sáhka su birra viidánii fargga miehtá Galilea.</verse>
          <verse number="29"> Go sii vulge synagogas, de bohte Simmona guoktá Ándarasain geahčai oktan Jáhkobiin ja Johanasain. </verse>
          <verse number="30"> Doppe Simmona vuoni lei veallámin seaŋggas heajos buohccin, ja sii muitaledje dan dakkaviđe Jesusii. </verse>
          <verse number="31"> Son manai su lusa, dollii su gihtii ja čuoččáldahtii su. Dávda luittii su, ja son bálvališgođii sin.</verse>
          <verse number="32"> Go šattai eahket ja beaivváš lei luoitádan, de sii bukte su lusa buot buhcciid ja bosttahuvvon olbmuid, </verse>
          <verse number="33"> ja oppa gávpot lei čoagganan uvssa ovdii. </verse>
          <verse number="34"> Son buoridii olusiid geain ledje máŋggalágán dávddat, ja ájii olggos máŋga bahá vuoiŋŋa. Muhto son ii suovvan bahá vuoiŋŋaid dadjat maidege, dasgo dat dihte gii son lei.</verse>
        </section>
        <section title="Jesus sárdnida eará gávpogiin">
          <verse number="35"> Árrat nuppi iđida, go ain lei seavdnjat, son lihkai ja manai olggos ávdin báikái ja rohkadalai doppe. </verse>
          <verse number="36"> Simmon ja su guoimmit doapmaledje maŋŋái, </verse>
          <verse number="37"> ja go gávdne su, de dadje: «Buohkat leat ohcamin du!» </verse>
          <verse number="38"> Muhto Jesus vástidii: «Vulgot eará giliide dáppe birrasiin, vai mun beasan sárdnidit doppe ge. Danne mun lean boahtán deike.» </verse>
          <verse number="39"> De jođašii miehtá Galilea, sárdnidii sin synagogain ja ájii olggos bahá vuoiŋŋaid.</verse>
        </section>
        <section title="Jesus buorida spihtálačča">
          <verse number="40"> Muhtun spihtálaš bođii Jesusa lusa, luoitádii su ovdii ja dajai sutnje: «Jos don dáhtožat, de sáhtát buhtistit mu!» </verse>
          <verse number="41"> Jesus árkkášii su njuorrasit. Son geigii gieđas, guoskkahii su ja celkkii sutnje: «Mun dáhtun, šatta buhtisin!» </verse>
          <verse number="42"> Dakkaviđe jávkkai spihtálvuohta, ja olmmái buhtistuvvui. </verse>
          <verse number="43"> Muhto Jesus vuolggahii su dakkaviđe eret </verse>
          <verse number="44"> ja celkkii sutnje garrasit: «Várut dadjamis maidege geasage dán birra! Muhto mana čájehit iežat báhppii ja oaffaruša buhtástusat ovddas dan maid Movsses lea gohččon. Dat lea olbmuide duođaštussan.» </verse>
          <verse number="45"> Muhto olmmái manai eret ja muitališgođii buohkaide dan mii lei dáhpáhuvvan, nu ahte Jesus ii sáhttán šat boahtit albmosit mange gávpogii. Son orui gávpogiid olggobealde, ávdin báikkiin. Liikkáge olbmot bohte su lusa juohke guovllus.</verse>
        </section>
      </chapter>
      <chapter title="Kapittel 2">
        <section title="Jesus buorida lámis olbmá Kapernaumis">
          <verse number="1"> Muhtun beivviid geažes Jesus bođii fas Kapernaumii, ja de beaggigođii ahte son lei ruovttus.  </verse>
          <verse number="2"> Dohko čoagganedje nu ollu olbmot ahte dat eai čáhkan sisa eai ge uvssa ovdii ge, ja son sárdnidii sidjiide sáni.  </verse>
          <verse number="3"> Sii bukte lámis olbmá su lusa; njeallje olbmá gudde su.  </verse>
          <verse number="4"> Muhto go olbmuid eatnatvuođa dihtii eai beassan Jesusa lusa, de gaiko dáhki dakko buohta gokko Jesus lei. Go ledje dahkan ráiggi, de luite vuolás guoddinseaŋgga man alde lámis olmmái lei veallámin.  </verse>
          <verse number="5"> Go Jesus oinnii sin oskku, de celkkii lápmásii: «Bárdnán, du suttut leat dutnje ándagassii addojuvvon.»</verse>
          <verse number="6"> Muhto muhtun čálaoahppavaččat ledje čohkkámin das, ja sii jurddašedje váimmuineaset:  </verse>
          <verse number="7"> «Mo ba son sáhttá sárdnut ná? Son bilkida Ipmila! Gii sáhttá addit suttuid ándagassii earet go Ipmil?»  </verse>
          <verse number="8"> Jesus dovddai dakkaviđe vuoiŋŋastis ahte sii jurddašedje nie, ja son celkkii sidjiide: «Manne dis leat diekkár jurdagat din váimmuin?  </verse>
          <verse number="9"> Goabbá lea álkkit dadjat lápmásii, jogo: Du suttut leat dutnje ándagassii addojuvvon, dahje: Čuožžil, váldde seaŋggat ja vázzil? </verse>
          <verse number="10"> Muhto vai dii dieđášeiddet ahte Olbmobártnis lea fápmu eatnama alde addit suttuid ándagassii» – ja son sárdnu lámis olbmái, </verse>
          <verse number="11"> – «de mun cealkkán dutnje: Čuožžil, váldde seaŋggat ja mana ruoktot!» </verse>
          <verse number="12"> Ja olmmái čuožžilii, válddii dallánaga seaŋggas ja váccii olggos buohkaid oaidnut, nu ahte buohkat imaštedje sakka ja máidno Ipmila ja dadje: «Dakkára mii eat leat goassege oaidnán.»</verse>
        </section>
        <section title="Jesus rávká Levi máhttájeaddjin">
          <verse number="13"> Dasto Jesus manai fas jávregáddái. Oppa olmmošjoavku bođii su lusa, ja son oahpahii sin. </verse>
          <verse number="14"> Go lei vuolgimin doppe, de oinnii Levi, Alfeusa bártni, čohkkámin tuolloviesus. Jesus celkkii sutnje: «Čuovo mu!» Ja son čuožžilii ja čuovui su.</verse>
          <verse number="15"> Maŋŋil Jesus lei guossin Levi geahčen, ja ollu tuollárat ja suttolaččat ledje čohkkámin beavddis Jesusiin ja su máhttájeddjiiguin, dasgo eatnagat čuvvo su. </verse>
          <verse number="16"> Go farisealaččaid čálaoahppavaččat oidne ahte son boradii suttolaččaiguin ja tuolláriiguin, de sii jerre su máhttájeddjiin: «Mo son sáhttá boradit tuolláriiguin ja suttolaččaiguin?» </verse>
          <verse number="17"> Jesus gulai dán ja celkkii sidjiide: «Eai dearvvaš olbmot dárbbaš dálkkasteaddji, muhto buohccit. Mun in leat boahtán rávkat vanhurskásiid, muhto suttolaččaid.»</verse>
        </section>
        <section title="Gažaldat borakeahttáivuođa birra">
          <verse number="18"> Johanasa máhttájeaddjit ja farisealaččat atne borakeahttáivuođa, ja muhtumat bohte Jesusa lusa ja jerre: «Johanasa máhttájeaddjit ja farisealaččaid máhttájeaddjit atnet borakeahttáivuođa, muhto manne du máhttájeaddjit eai daga dan?» </verse>
          <verse number="19"> Jesus vástidii: «Sáhttet go headjaguossit atnit borakeahttáivuođa dan botta go irgi lea sin luhtte? Nu guhká go irgi lea sin luhtte, eai sáhte atnit borakeahttáivuođa. </verse>
          <verse number="20"> Muhto áigi boahtá go irgi váldojuvvo sis eret, ja daid beivviid go dat dáhpáhuvvá, de sii atnet borakeahttáivuođa.</verse>
          <verse number="21"> Ii oktage bija duohpakeahtes duogŋasa boares biktasii. Dasgo dalle ođđa duokŋas gaiku bihtá boares biktasis ja ráigi šaddá velá stuoribun. </verse>
          <verse number="22"> Ii ge oktage leaikko varas viinni boares náhkkeseahkaide. Dasgo dalle viidni ludde seahkaid, ja sihke viidni ja seahkat billašuvvet. Leaikko varas viinni ođđa náhkkeseahkaide!»</verse>
        </section>
        <section title="Jesus ja sábbát">
          <verse number="23"> Muhtun sábbáha Jesus lei vázzimin gordnebealdduid čađa, ja vaccedettiin máhttájeaddjit čoaggigohte gordneoivviid. </verse>
          <verse number="24"> Farisealaččat dadje sutnje: «Geahča! Manne sii dahket dan mii ii leat lobálaš sábbáhin?» </verse>
          <verse number="25"> Son vástidii: «Ehpet go dii leat goassege lohkan maid Dávvet dagai go lei heađis ja nealgumin, son ja su olbmát? </verse>
          <verse number="26"> Son manai Ipmila vissui, go Abjatar lei bajimušbáhppan, ja borai oaffarláibbiid maid ii oktage eará go báhpat oaččo borrat, ja son attii maiddái sidjiide geat ledje suinna.» </verse>
          <verse number="27"> Ja Jesus lasihii: «Sábbát šattai olbmo dihtii, ii ge olmmoš sábbáha dihtii. </verse>
          <verse number="28"> Danne lea Olbmobárdni sábbáha hearrá ge.»</verse>
        </section>
      </chapter>
      <chapter title="Kapittel 3">
        <verse number="1"> Son manai fas synagoga sisa. Doppe lei olmmái geas lei ástan giehta.  </verse>
        <verse number="2"> Ja farisealaččat atne Jesusa čalmmis oaidnit buorideažžá go son olbmá sábbáhin, vai sii beasašedje váidit su.  </verse>
        <verse number="3"> Muhto son celkkii olbmái geas lei ástan giehta: «Čuožžil ja boađe deike!»  </verse>
        <verse number="4"> Ja son jearai sis: «Lea go sábbáhin lobálaš dahkat buriid dahje dahkat baháid, gádjut heakka dahje goddit?» Muhto sii orro jávohaga.  </verse>
        <verse number="5"> Son geahčai birra buohkaide, dievva moaris ja morrašis sin garra váimmuid dihtii, ja celkkii olbmái: «Geige gieđat!» Son geigii dan, ja giehta dearvvašmuvai.  </verse>
        <verse number="6"> Muhto farisealaččat manne dakkaviđe olggos ja lihtodišgohte Herodesa čuovvuiguin Jesusa vuostái mo sáhtášedje goddit su.</verse>
        <section title="Jesus sárdnida ja buorida">
          <verse number="7"> Dasto Jesus geassádii eret jávregáddái máhttájeddjiidisguin, ja ollu olbmot Galileas čuvvo sin.  </verse>
          <verse number="8"> Maiddái Judeas, Jerusalemis ja Idumeas, Jordana nuorttabealde ja Tyrosa ja Sidona guovlluin bohte ollu olbmot su lusa, dasgo sii ledje gullan buot maid son dagai.  </verse>
          <verse number="9"> Jesus dáhtui máhttájeddjiidis doalahit sutnje fatnasa gárvvisin olbmuid eatnatvuođa dihtii, amaset bahkket su ala. </verse>
          <verse number="10"> Dasgo son buoridii olusiid, ja buohkat geain ledje vigit, bahkkejedje su ala vai beasašedje guoskkahit su. </verse>
          <verse number="11"> Go buhtismeahttun vuoiŋŋat oidne su, de luoitádedje su ovdii ja čurvo: «Don leat Ipmila Bárdni!» </verse>
          <verse number="12"> Muhto son gilddii sin garrasit muitaleames geasage iežas birra.</verse>
        </section>
        <section title="Jesus vállje guoktenuppelohkása">
          <verse number="13"> Jesus manai bajás várrái ja rávkkai lusas muhtumiid geaid lei válljen, ja sii bohte su lusa. </verse>
          <verse number="14"> Son válljii guoktenuppelohkása geat galge čuovvut su ja vuolggahuvvot sárdnidit </verse>
          <verse number="15"> ja su fámuin ádjit olggos bahá vuoiŋŋaid. </verse>
          <verse number="16"> Dat guoktenuppelogis geaid son válljii, ledje Simmon, geasa son bijai liigenamman Biehtár, </verse>
          <verse number="17"> Jáhkot, Sebedeusa bárdni, ja su viellja Johanas – dán guoktá son gohčodii Boanergesin, mii mearkkaša bajánbártnit – </verse>
          <verse number="18"> ja Ándaras, Filip ja Bartolomeus, Matteus, Duomás ja Jáhkot, Alfeusa bárdni, Taddeus ja Simmon Kananeus, </verse>
          <verse number="19"> ja Judas Iskariot, guhte behtii su.</verse>
        </section>
        <section title="Jesus lea gievrrat go Sáhtán ja bahá vuoiŋŋat">
          <verse number="20"> De Jesus bođii ruoktot, ja olbmot čoahkkanedje fas dohko, nu ahte son ja su máhttájeaddjit eai ožžon borrandili ge. </verse>
          <verse number="21"> Go su fuolkkit gulle dan, de manne viežžat su, dasgo sii dadje ahte son lei áibbas dájáskan.</verse>
          <verse number="22"> Muhto čálaoahppavaččat geat ledje boahtán Jerusalemis, dadje: «Sus lea Beelsebul! Bahá vuoiŋŋaid oaivámučča fámuin son ádjá olggos bahá vuoiŋŋaid!» </verse>
          <verse number="23"> De Jesus gohčui sin lusas ja sártnui sidjiide veardádusaiguin: «Mo sáhtášii Sáhtán ádjit olggos Sáhtána? </verse>
          <verse number="24"> Jos riika lea soahpameahttun iežainis, de dat ii sáhte bissut. </verse>
          <verse number="25"> Ja jos ruoktu lea soahpameahttun iežainis, de dat ruoktu ii sáhte bissut. </verse>
          <verse number="26"> Jos Sáhtán lea čuožžilan iežas vuostái ja lea soahpameahttun iežainis, de son ii sáhte bissut, muhto dat lea su loahppa. </verse>
          <verse number="27"> Ii ge oktage sáhte mannat gievrras olbmá dállui rievidit su opmodagaid ovdal go son vuos čatná su. Dalle sáhttá rievidit su viesu. </verse>
          <verse number="28"> Duođaid, mun cealkkán didjiide: Buot suttut addojuvvojit ándagassii olbmuide, velá bilkádusat ge, man ollu dal de bilkidežžet. </verse>
          <verse number="29"> Muhto dat gii bilkida Bassi Vuoiŋŋa, ii goassege oaččo ándagassii, dasgo son lea sivalaš agálaš suddui.»</verse>
          <verse number="30"> Dán son celkkii danne go sii ledje dadjan: «Sus lea buhtismeahttun vuoigŋa.»</verse>
        </section>
        <section title="Jesusa duohta fuolkkit">
          <verse number="31"> De bohte Jesusa eadni ja su vieljat. Sii ledje čuožžumin olggobealde, muhto bidje sáni ja rávke su. </verse>
          <verse number="32"> Ollu olbmot ledje čohkkámin su birra, ja sii dadje sutnje: «Du eadni ja du vieljat leat olggobealde jearaheamen du.» </verse>
          <verse number="33"> Son vástidii sidjiide: «Gii lea mu eadni ja geat leat mu vieljat?» </verse>
          <verse number="34"> Ja son geahčai sidjiide geat ledje čohkkámin su birra, ja celkkii: «Gehččet, dá leat mu eadni ja mu vieljat! </verse>
          <verse number="35"> Dat gii dahká Ipmila dáhtu, lea mu viellja ja oabbá ja eadni.»</verse>
        </section>
      </chapter>
      <chapter title="Kapittel 4">
        <section title="Veardádus gilvi birra">
          <verse number="1"> Jesus oahpahišgođii fas olbmuid jávregáttis, ja su birra čoahkkanii stuora olmmošjoavku. Danne son fertii mannat fatnasii ja čohkkát das jávrri alde, ja olbmot čužžo gáttis.  </verse>
          <verse number="2"> Son sárdnidii sidjiide guhká veardádusaiguin ja oahpahii sin ná:  </verse>
          <verse number="3"> «Gilvi vulggii gilvit.  </verse>
          <verse number="4"> Ja gilvvedettiin gahčče muhtun čalmmit geaidnogurrii, ja lottit bohte ja borre daid.  </verse>
          <verse number="5"> Muhtun čalmmit gahčče geađgás eatnamii gos ii lean ollu muolda, ja dat ihte johtilit, dasgo eanan lei nu asehaš.  </verse>
          <verse number="6"> Muhto go beaivváš badjánii, de dat bulle ja goldne danne go dain ii lean ruohtas.  </verse>
          <verse number="7"> Muhtun čalmmit gahčče bastilislánjáid gaskii, ja bastilislánját šadde ja hávkadedje daid, nu ahte eai šaddadan šattuid.  </verse>
          <verse number="8"> Muhto muhtun čalmmit gahčče šattolaš eatnamii. Dat ihte ja šadde ja šaddadedje šattuid: muhtumat šaddadedje golbmalotgeardásaččat, muhtumat guhttalotgeardásaččat ja muhtumat čuođigeardásaččat.»  </verse>
          <verse number="9"> Ja son celkkii: «Geas ležžet bealjit, son gullos!»</verse>
        </section>
        <section title="Jesus čilge veardádusa gilvi birra">
          <verse number="10"> Go son bázii okto guoktenuppelohkásiin ja earáiguin geat ledje suinna, de sii jearahedje sus veardádusaid birra. </verse>
          <verse number="11"> Son vástidii: «Didjiide lea addojuvvon Ipmila riikka čiegusvuohta, muhto sidjiide geat leat olggobealde, almmuhuvvo buot veardádusaiguin, </verse>
          <verse number="12"> vai sii oainnedettiineaset oidnet eai ge fuobmá, ja guladettiineaset gullet eai ge ádde, amaset jorgalit ja oažžut ándagassii.»</verse>
          <verse number="13"> Ja son celkkii sidjiide: «Jos dii ehpet árvit dán veardádusa, mo dalle sáhttibehtet áddet eará veardádusaid? </verse>
          <verse number="14"> Gilvi gilvá sáni. </verse>
          <verse number="15"> Sátni gahččá geaidnogurrii sin gaskii guđet gullet dan, muhto Sáhtán boahtá dakkaviđe ja váldá eret sáni mii lea gilvojuvvon sidjiide. </verse>
          <verse number="16"> Earáiguin lea nu ahte sátni gahččá geađgás eatnamii; sii gal gullet ja vuostáiváldet dan iluin, </verse>
          <verse number="17"> muhto sis ii leat ruohtas, ja sii bissot dušše muhtun áiggi. Go dasto áŧestus ja doarrádallojupmi boahtá sáni dihtii, de sii hilgádit dallánaga. </verse>
          <verse number="18"> Earáiguin lea nu ahte sátni gahččá bastilislánjáid gaskii; sii gal gullet sáni, </verse>
          <verse number="19"> muhto dán máilmmi váivvit, riggodaga fillehus ja buotlágán anistumit hávkadit sáni, nu ahte dat ii šaddat šattuid. </verse>
          <verse number="20"> Muhto sátni lea gilvojuvvon šattolaš eatnamii sin gaskii guđet gullet sáni, vuostáiváldet dan ja šaddadit šattuid, muhtumat golbmalotgeardásaččat, muhtumat guhttalotgeardásaččat ja muhtumat čuođigeardásaččat.»</verse>
        </section>
        <section title="Veardádus gintala ja gilvagiid birra">
          <verse number="21"> Son celkkii sidjiide: «Buktá go olmmoš gintala ja bidjá dan gári dahje seaŋgga vuollái? Ii go bija dan ginttaljuolgái? </verse>
          <verse number="22"> Ii mihkkege leat čihkosis mii ii almmustuva, ii ge mihkkege leat čihkkojuvvon mii ii boađe albmosii. </verse>
          <verse number="23"> Geas ležžet bealjit, son gullos!»</verse>
          <verse number="24"> Ja son lasihii: «Vuhtiiváldet dan maid gullabehtet! Dainna mihtuin mainna ieža mihtidehpet, mihtiduvvo didjiide, ja velá eanet addojuvvo didjiide. </verse>
          <verse number="25"> Dasgo sutnje geas lea, addojuvvo. Muhto geas ii leat, váldojuvvo eret vel dat ge mii sus lea.»</verse>
          <verse number="26"> Son celkkii: «Ná lea Ipmila riikkain: Olmmái gilvá gilvagiid eatnamii. </verse>
          <verse number="27"> Son oađđá ja lihkká, šaddá idja ja šaddá beaivi, ja gilvagat ihtet ja šaddet ii ge son dieđe mo nu geavvá. </verse>
          <verse number="28"> Ieš alddes eanan šaddada šattuid: vuos rásiid, de gordneoivviid ja loahpas láddan gortniid oivviide. </verse>
          <verse number="29"> Go gortnit leat láddan, de son boahtá dallánaga sirppiin, dasgo láddjenáigi lea boahtán.»</verse>
        </section>
        <section title="Veardádus sennetsiepmana birra">
          <verse number="30"> Son celkkii: «Manin veardidivččiimet mii Ipmila riikka? Makkár veardádusa geavahivččiimet? </verse>
          <verse number="31"> Dat lea sennetsiepmana láhkásaš. Go dat biddjojuvvo eatnamii, de lea uhcit go buot eará gilvagat eatnama alde, </verse>
          <verse number="32"> muhto go dat lea gilvojuvvon, de dat šaddá, ja šaddá stuoribun go buot eará gilvvašattut ja oažžu nu stuora ovssiid ahte almmi lottit sáhttet ráhkadit besiid dan suoivanii.»</verse>
          <verse number="33"> Máŋggain dakkár veardádusaiguin son sártnui sidjiide sáni, dađe mielde go sii vedje ipmirdit. </verse>
          <verse number="34"> Almmá veardádusaid haga son ii sárdnon sidjiide. Muhto go son lei iehčanassii máhttájeddjiidisguin, de čilgii sidjiide buot.</verse>
        </section>
        <section title="Jesus šiggu biekka">
          <verse number="35"> Seammá beaivvi eahketbeallái Jesus celkkii sidjiide: «Vulgot don beallái jávrri.» </verse>
          <verse number="36"> Sii guđđe olmmošjoavkku, ja válde su fárrui dainna fatnasiin mas son lei juo čohkkámin. Eará fatnasat ge serve. </verse>
          <verse number="37"> De bođii garra jorribiegga, ja bárut šávgo fatnasii nu ahte dat goasii devdui. </verse>
          <verse number="38"> Muhto Jesus lei oađđimin guottá alde fatnasa maŋágeahčen. Sii bokte su ja dadje sutnje: «Oahpaheaddji, it go beroš go mii leat heavvaneamen?» </verse>
          <verse number="39"> De son čuožžilii, šikkui biekka ja celkkii jávrái: «Jávohuva! Oro jaska!» Ja biegga ložžii ja šattai vuodjagoalki. </verse>
          <verse number="40"> Jesus celkkii sidjiide: «Manne dii nu ballabehtet? Ii go dis leat velá osku?» </verse>
          <verse number="41"> Muhto sii ledje sakka suorganan ja dadje guhtet guimmiidasaset: «Gii son lea? Sihke biegga ja jávri jeagadit su.»</verse>
        </section>
      </chapter>
      <chapter title="Kapittel 5">
        <section title="Bosttahuvvon olmmái">
          <verse number="1"> Sii bohte nuppi beallái jávrri Gerasa guvlui.  </verse>
          <verse number="2"> Go Jesus loaiddastii fatnasis, de su ovddal bođii hávderokkiin olmmái geas lei buhtismeahttun vuoigŋa.  </verse>
          <verse number="3"> Son ásai hávderokkiin ii ge oktage veadján čatnat su šat, ii oppa láhkkiiguin ge.  </verse>
          <verse number="4"> Dasgo son lei dávjá čadnojuvvon juolgeruvddiiguin ja láhkkiiguin, muhto láhkkiid son gaikkui eret, ja juolgeruvddiid son cuvkii. Ii oktage veadján lodjudit su.  </verse>
          <verse number="5"> Ijatbeaivvi son huikkii hávderokkiin ja váriin ja huškkui iežas geđggiiguin.</verse>
          <verse number="6"> Go son dál oinnii Jesusa guhkkin, de bođii viega, luoitádii su ovdii  </verse>
          <verse number="7"> ja čuorvvui alla jienain: «Jesus, Alimus Ipmila Bárdni, mii dus lea muinna dahkamuššan? Mun vuortnuhan du Ipmila bokte, ale givssit mu!»  </verse>
          <verse number="8"> Dasgo Jesus lei cealkán sutnje: «Don buhtismeahttun vuoigŋa, vuolgge olbmás!»  </verse>
          <verse number="9"> Jesus jearai: «Mii du namma lea?» Son vástidii: «Mu namma lea Legion, dasgo mii leat olusat.» </verse>
          <verse number="10"> Ja son ánuhii Jesusa ahte ii ájáše sin eret guovllus. </verse>
          <verse number="11"> Stuora spiidneeallu lei guohtumin vári lahka, </verse>
          <verse number="12"> ja buhtismeahttun vuoiŋŋat ánuhedje sus: «Vuolggat min spiinniid lusa, vai mii beassat mannat daid sisa!» </verse>
          <verse number="13"> Dan son suovai sidjiide. Ja buhtismeahttun vuoiŋŋat vulge olbmás ja manne spiinniid sisa, ja oppa eallu, sullii guokteduhát spiinni, hurgalii báktedardda badjel vuolás jávrái ja heavvanii dohko.</verse>
          <verse number="14"> Guođoheaddjit viehkaledje gávpogii ja lagas báikkiide muitalit buot dáid, ja olbmot bohte geahččat mii lei dáhpáhuvvan. </verse>
          <verse number="15"> Sii bohte Jesusa lusa ja oidne bosttahuvvon olbmá čohkkámin. Son geas ledje leamaš buot buhtismeahttun vuoiŋŋat, lei gárvodan ja olles mielaid alde. De sii suorganedje. </verse>
          <verse number="16"> Sii geat ledje oaidnán visot, muitaledje mo lei geavvan bosttahuvvon olbmáin ja spiinniiguin. </verse>
          <verse number="17"> Dalle sii ánuhedje Jesusa vuolgit eret sin guovlluin.</verse>
          <verse number="18"> Go Jesus manai fatnasii, de son geas ledje leamaš buhtismeahttun vuoiŋŋat, dáhtui beassat su mielde. </verse>
          <verse number="19"> Muhto Jesus ii suovvan su ja celkkii: «Mana ruoktot olbmuidat lusa ja muital sidjiide makkár stuora daguid Hearrá lea dahkan dutnje, ja ahte son lea árpmihan du.» </verse>
          <verse number="20"> Olmmái vulggii ja almmuhišgođii buohkaide Dekapolisa guovllus man stuora daguid Jesus lei dahkan sutnje. Ja buohkat ovddošedje.</verse>
        </section>
        <section title="Jairosa nieida ja nisu gii guoskkahii Jesusa biktasa">
          <verse number="21"> Go Jesus lei fas mannan fatnasiin nuppi beallái, de stuora joavku čoahkkanii su birra. Dan botta go son lei das jávregáttis, </verse>
          <verse number="22"> bođii synagoga ovddasčuožžu gean namma lei Jairos. Go son oinnii Jesusa, de luoitádii su julggiid ovdii </verse>
          <verse number="23"> ja ánuhii sus: «Mu uhca nieiddaš lea jápmimin. Boađe bidjat gieđaidat su ala, vai son dearvvašmuvvá ja beassá eallit.» </verse>
          <verse number="24"> Jesus vulggii su mielde, ja stuora joavku čuovui maŋis ja bahkkejedje su lahka.</verse>
          <verse number="25"> Das lei nisu geas ledje leamaš vardimat guoktenuppelot jagi. </verse>
          <verse number="26"> Son lei leamaš ollu dálkkasteddjiid luhtte ja lei gillán ollu, ja lei golahan buot opmodagas ii ge lean ávkkuhan; son lei baicca hedjonan. </verse>
          <verse number="27"> Son lei gullan Jesusa birra, ja dál son bođii olbmuid gaskka ja guoskkahii su biktasa maŋil, </verse>
          <verse number="28"> dasgo son jurddašii: «Jos beasašin juobe guoskkahit su biktasiid ge, de dearvvašmuvašin.» </verse>
          <verse number="29"> Dakkaviđe orustii vardámuš, ja son dovddai ahte son lei dearvvašmahttojuvvon givssiinis. </verse>
          <verse number="30"> Dan seammás Jesus dovddai ahte sus vulggii fápmu, ja son jorggihii olbmuid gaskkas ja jearai: «Gii guoskkahii mu biktasiid?» </verse>
          <verse number="31"> Máhttájeaddjit dadje sutnje: «Don oainnát mo olbmot bahkkejit du birra, ja de jearat vel gii guoskkahii du.» </verse>
          <verse number="32"> Muhto Jesus geahčai birrasis oaidnin dihtii su gii lei dahkan dan. </verse>
          <verse number="33"> Nisu doarggistii balus, dasgo son diđii mii lei dáhpáhuvvan suinna, ja son bođii ja luoitádii su ovdii ja muitalii buot. </verse>
          <verse number="34"> De Jesus celkkii sutnje: «Nieidan, du osku lea beastán du. Mana ráfái! Don leat dearvvašmahttojuvvon givssiinat.»</verse>
          <verse number="35"> Go son lei ain sárdnumin, de muhtumat bohte synagoga ovddasčuožžu viesus ja dadje: «Du nieida lea jápmán! Manne ain vuorjjat oahpaheaddji?» </verse>
          <verse number="36"> Muhto beroškeahttá das maid sii dadje Jesus celkkii synagoga ovddasčužžui: «Ale bala, duššefal oskko!» </verse>
          <verse number="37"> Dál son ii suovvan geange boahtit mielddis earet Biehtára, Jáhkoba ja Johanasa, Jáhkoba vielja. </verse>
          <verse number="38"> Go sii bohte synagoga ovddasčuožžu vissui, de Jesus oinnii šlámaideaddji olmmošjoavkku čierrumin ja fuoikumin, </verse>
          <verse number="39"> ja son manai sisa ja celkkii sidjiide: «Manne dii šlápmabehtet ja čierrubehtet? Mánná ii leat jápmán, son lea oađđimin.» </verse>
          <verse number="40"> Sii boagustedje su. Muhto son ájii buohkaid olggos, ja son válddii mielddis máná áhči ja eatni ja sin geat ledje su mielde, ja manai sisa gos mánná lei veallámin. </verse>
          <verse number="41"> De válddii máná gihtii ja celkkii: «Talita kum!» Dat mearkkaša: «Nieida, mun cealkkán dutnje: Lihka!» </verse>
          <verse number="42"> Dakkaviđe nieida čuožžilii ja váccašišgođii, dasgo son lei guoktenuppelotjahkásaš. Ja sii hirpmástuvve sakka. </verse>
          <verse number="43"> Muhto Jesus gilddii sin garrasit muitaleames geasage dan mii lei dáhpáhuvvan, ja gohčui sin addit niidii borrat.</verse>
        </section>
      </chapter>
      <chapter title="Kapittel 6">
        <section title="Jesus ii váldojuvvo vuostái ruovttugávpogisttis">
          <verse number="1"> Maŋŋil Jesus vulggii doppe ja bođii ruovttugávpogasas, ja su máhttájeaddjit čuvvo su.  </verse>
          <verse number="2"> Go sábbát bođii, de son oahpahišgođii synagogas, ja buohkat geat gulle su, ovddošedje ja dadje: «Gos son lea ožžon buot dáid? Mii viisodagaid lea addojuvvon sutnje go sáhttá dahkat dakkár fámolaš daguid gieđaidisguin?  </verse>
          <verse number="3"> Ii go son leat dimbbarolmmái, Márjjá bárdni, Jáhkoba, Jovssesa, Judasa ja Simmona viellja? Eai go su oappát ge leat dáppe min searvvis?» Nu sii jorgaledje su vuostái.  </verse>
          <verse number="4"> Jesus celkkii sidjiide: «Ii profehta badjelgehččojuvvo eará báikkis go iežas ruovttugávpogis, fulkkiidis searvvis ja ruovttustis.»  </verse>
          <verse number="5"> Ii son sáhttán dahkat doppe maidege ovddolaš daguid; son bijai dušše gieđaidis muhtun buhcciid ala ja buoridii sin.  </verse>
          <verse number="6"> Ja son imaštalai sin eahpeoskku. De son váccii dan guovllu giliin ja oahpahii.</verse>
        </section>
        <section title="Apoastalat vuolggahuvvojit">
          <verse number="7"> Son rávkkai lusas dan guoktenuppelohkása ja vuolggahišgođii sin, guoktása ain fárrolagaid, ja attii sidjiide fámu ráđđet buhtismeahttun vuoiŋŋaid.  </verse>
          <verse number="8"> Son gohčui sin ahte eai galgan váldit mielddiset maidege mátkái earet go soappi – eai láibbi, eai lávkka, eai veaikeruđaid boahkánii,  </verse>
          <verse number="9"> muhto sis galge leat gápmagat juolggis ii ge galgan leat badjelis eambbo go okta gákti. </verse>
          <verse number="10"> Ja son celkkii sidjiide: «Gos ihkinassii bođežehpet vissui, de orrot das dassážii go vuolgibehtet fas. </verse>
          <verse number="11"> Jos muhtun báikkis eai váldde din vuostái eai ge dáhto guldalit din, de vulget das eret ja savdnjilehket sádduid julggiineattet sidjiide duođaštussan.»</verse>
          <verse number="12"> De sii vulge ja sárdnidedje ahte buohkat fertejit dahkat jorgalusa. </verse>
          <verse number="13"> Sii ádje olggos ollu bahá vuoiŋŋaid ja vuoiddadedje ollu buhcciid oljjuin ja buoridedje sin.</verse>
        </section>
        <section title="Gásttašeaddji Johanas steavliduvvo">
          <verse number="14"> Gonagas Herodes gulai Jesusa birra, dasgo su namma lei dál šaddan dovddusin. Muhtumat dadje: «Gásttašeaddji Johanas lea bajásčuoččáldahttojuvvon jábmiid luhtte; danne sus leat dákkár fámut.» </verse>
          <verse number="15"> Earát dadje: «Son lea Elia.» Earát fas: «Son lea profehta, aiddo dego muhtun boares profehtain.» </verse>
          <verse number="16"> Muhto go Herodes gulai dan, de dajai: «Dat Johanas, geas mun čuohpahin eret oaivvi, lea bajásčuoččáldahttojuvvon.» </verse>
          <verse number="17"> Dasgo Herodes lei bidjan olbmuid váldit Johanasa gitta ja lei bidjan su giddagassii Herodiasa, vieljas Filipa áhká, dihtii. Herodes lei náitalan suinna, </verse>
          <verse number="18"> muhto Johanas lei cealkán sutnje: «Ii dus leat lohpi váldit vieljat áhká.» </verse>
          <verse number="19"> Danne Herodias lei vašuhišgoahtán Johanasa ja hálidii goddit su, muhto ii sáhttán dan, </verse>
          <verse number="20"> dasgo Herodes balai Johanasas. Son diđii ahte Johanas lei vanhurskkis ja bassi olmmái ja várjalii su. Ja juohke háve go Herodes gulai su, de ráfehuvai ii ge diehtán maid dahkat, muhto dattege guldalii su mielastis.</verse>
          <verse number="21"> Muhto de šattai liiba go Herodes doalai riegádanbeaivvis ja dagai heajaid bajimus virgeolbmáidasas ja offisearaide ja Galilea alimus olbmáide. </verse>
          <verse number="22"> Herodiasa nieida bođii sisa ja dánssui, ja Herodes ja su guossit liikojedje dasa nu bures ahte gonagas dajai niidii: «Siđa mus maid hálideaččat, de áiggun addit dutnje dan.» </verse>
          <verse number="23"> Son vuortnui dan ja lohpidii: «Maid ihkinassii dal dáhtožat, mun attán dutnje, vaikko de livččii bealli riikkastan.» </verse>
          <verse number="24"> Nieida manai olggos ja jearai eatnistis: «Maid mun galggan sihtat?» Eadnis vástidii: «Siđa gásttašeaddji Johanasa oaivvi.» </verse>
          <verse number="25"> Dakkaviđe son doapmalii sisa gonagasa lusa ja dajai maid son dáhtui: «Mun hálidan du dállánaga addit munnje gásttašeaddji Johanasa oaivvi gári siste.» </verse>
          <verse number="26"> Dalle gonagas šlunddui sakka, muhto danne go son lei vurdnon gussiid gullut, son ii dáhtton biehttalit sus dan. </verse>
          <verse number="27"> Ja gonagas bijai dakkaviđe muhtuma fávttain olggos ja gohčui viežžat Johanasa oaivvi. Fákta manai ja čuohpastii Johanasa oaivvi giddagasas, </verse>
          <verse number="28"> buvttii oaivvi gári siste ja attii niidii, ja son attii dan eadnásis. </verse>
          <verse number="29"> Go Johanasa máhttájeaddjit gulle dán, de bohte viežžat liikka ja hávdádedje dan.</verse>
        </section>
        <section title="Jesus galleha vihtta duhát olbmá">
          <verse number="30"> Apoastalat čoahkkanedje fas Jesusa lusa ja muitaledje sutnje buot maid ledje dahkan ja maid ledje oahpahan olbmuide. </verse>
          <verse number="31"> Ja son celkkii sidjiide: «Bohtet mielde oktonas báikái gos mii beassat leat iehčanassii, ja vuoiŋŋastehket veahá!» Dasgo ledje nu olusat geat bohte ja vulge ahte sii eai astan boradit ge. </verse>
          <verse number="32"> De sii vulge fatnasiin oktonas báikái gos sáhtte leat iehčanassii. </verse>
          <verse number="33"> Muhto olusat oidne sin vuolgimin ja dovdájedje sin, ja olbmot bohte vácci buot gávpogiin ja jovde dohko sin ovdal. </verse>
          <verse number="34"> Go Jesus dal manai gáddái, de oinnii stuora olmmošjoavkku, ja son árkkášii sin njuorrasit, dasgo sii ledje dego sávzzat geahčči haga. Son oahpahišgođii sin ja sártnui sidjiide guhká.</verse>
          <verse number="35"> Go lei juo viehka maŋŋit beaivet, de su máhttájeaddjit bohte su lusa ja dadje: «Dát báiki lea ávdin ja lea juo maŋŋit. </verse>
          <verse number="36"> Vuolggat olbmuid dáppe eret vai sii besset mannat lagas dáluide ja báikkiide oastit alcceseaset borramuša.» </verse>
          <verse number="37"> Muhto Jesus vástidii sidjiide: «Addet dii sidjiide borramuša!» Sii dadje sutnje: «Galgat ba mii oastit láibbi guovttečuođi denara ovddas, vai sii besset boradit?» </verse>
          <verse number="38"> Son jearai: «Galle láibbi dis leat? Mannet geahččat!» Go sii ledje dahkan dan, de dadje: «Vihtta láibbi ja guokte guoli.» </verse>
          <verse number="39"> Jesus dáhtui sin gohččut olbmuid čohkánit doahkkálagaid ruonas rásiid ala. </verse>
          <verse number="40"> Ja sii čohkánadde joavkkuide, muhtumat čuođis ja muhtumat vihttalogis. </verse>
          <verse number="41"> De son válddii dan vihtta láibbi ja guokte guoli, geahčai almmi guvlui ja rohkadalai giittusrohkosa, doadjalii láibbiid ja attii máhttájeddjiidasas, vai sii juogadivčče daid. Dan guovtti guolis ge son juogadii buohkaide. </verse>
          <verse number="42"> Ja buohkat boradedje ja gallánedje. </verse>
          <verse number="43"> Maŋŋil čohkkejedje láibe- ja guollebázahasaid, guoktenuppelot veaddelihti dievva. </verse>
          <verse number="44"> Das ledje boradan vihtta duhát olbmá.</verse>
        </section>
        <section title="Jesus vázzá čázi alde">
          <verse number="45"> Dakkaviđe dán maŋŋil son gohčui máhttájeddjiidis mannat fatnasii ja vuolgit ovdal nuppe beallái, Betsaida guvlui, dan botta go ieš vuolggahii eret olmmošjoavkku. </verse>
          <verse number="46"> Go son lei váldán sis earu, de manai várrái rohkadallat.</verse>
          <verse number="47"> Go šattai eahket, de fanas lei guovdu jávrri ja Jesus lei okto gáttis. </verse>
          <verse number="48"> Son oinnii ahte sii rahče suhkamiin, dasgo sis lei vuostebiegga. Njealját idjavuorus son bođii vácci jávrri alde sin lusa. Son lei aiddo mannamin sin meattá, </verse>
          <verse number="49"> muhto go sii oidne su vázzimin jávrri alde, de sii gádde su gobmin ja huikigohte, </verse>
          <verse number="50"> dasgo buohkat oidne su ja suorganedje. Muhto dan seammás Jesus sártnui sidjiide: «Lehket roahkkadat, mun dat lean. Allet bala!» </verse>
          <verse number="51"> Son loaiddastii fatnasii sin lusa, ja biegga ložžii. Muhto sii hirpmástuvve sakka, </verse>
          <verse number="52"> dasgo sii eai lean ádden dan mii lei dáhpáhuvvan láibbiiguin; sin váibmu lei baicca buoššuduvvon.</verse>
        </section>
        <section title="Jesus buorida buhcciid Gennesareta guovllus">
          <verse number="53"> Go sii ledje ollen jávrri rastá, de bohte Gennesareta gáddái ja čatne fatnasa dasa. </verse>
          <verse number="54"> Seammás go loaiddastedje fatnasis, de olbmot dovdájedje su </verse>
          <verse number="55"> ja doapmaledje buot siidaguimmiid mielde ja guoddigohte buhcciid guoddinseaŋggaiguin dohko gos gulle su leamen. </verse>
          <verse number="56"> Ja gosa ihkinassii son bođii giliide, gávpogiidda dahje dáluide, sii bidje buhcciideaset šiljuide ja ánuhedje ahte dát beasašedje juobe guoskkahit su bivttasdiehpi ge. Ja buohkat geat guoskkahedje su, dearvvašmahttojuvvojedje.</verse>
        </section>
      </chapter>
      <chapter title="Kapittel 7">
        <section title="Olbmuid vierut ja Ipmila báhkkomat">
          <verse number="1"> Farisealaččat ja muhtun čálaoahppavaččat geat ledje boahtán Jerusalemis, čoahkkanedje Jesusa birra.  </verse>
          <verse number="2"> Sii oidne muhtumiid su máhttájeddjiin boradeamen eahpebassi gieđaiguin, dat mearkkaša basakeahtes gieđaiguin.  </verse>
          <verse number="3"> Dasgo farisealaččat ja juvddálaččat eai oppanassii bora ovdal go leat bassan gieđaideaset máddariid árbevieruid mielde.  </verse>
          <verse number="4"> Ja go sii bohtet šiljus, de eai borat ovdal go leat basadan. Sis leat maiddái ollu eará vierut main dollet gitta, nugo doidit juhkanlihtiid ja láirálihtiid ja veaikeruittuid.  </verse>
          <verse number="5"> Danne farisealaččat ja čálaoahppavaččat jerre sus: «Manne du máhttájeaddjit eai čuovo máddariid árbevieruid, muhto boradit eahpebassi gieđaiguin?»  </verse>
          <verse number="6"> Jesus vástidii sidjiide: «Jesaja einnostii riekta din guoktilaččaid birra, nugo lea čállojuvvon: Dát álbmot gudnejahttá mu baksamiiguin, muhto sin váibmu lea guhkkin mus eret.</verse>
          <verse number="7"> Duššás sii bálvalit mu, dasgo dat maid sii oahpahit, leat olbmuid árbevierut.</verse>
          <verse number="8"> Dii lehpet hilgon Ipmila báhkkomiid ja čuovvubehtet olbmuid árbevieruid.»</verse>
          <verse number="9"> Ja son jotkkii: «Man čeahpit dii lehpet hilgut Ipmila báhkkomiid, vai beassabehtet čuovvut iežadet árbevieruid! </verse>
          <verse number="10"> Movsses lea gal cealkán: Don galggat gudnejahttit áhčát ja eatnát, ja: Dat guhte garuha áhčis dahje eatnis, galgá jápmit. </verse>
          <verse number="11"> Muhto dii oahpahehpet ná: Jos guhtege dadjá áhččásis dahje eadnásis: Dat maid don galggašit oažžut mus veahkkin, lea korban, dat mearkkaša attáldat tempelii, </verse>
          <verse number="12"> de ehpet suova su veahkehit iežas áhči dahje eatni. </verse>
          <verse number="13"> Nie dahkabehtet Ipmila sáni duššin árbevieruideattet dihtii maid lehpet čuvvon ja oahpahan. Ja dii dahkabehtet ollu eará dakkár daguid.»</verse>
          <verse number="14"> Son gohčui fas olmmošjoavkku lusas ja celkkii: «Guldalehket buohkat mu ja áddejehket! </verse>
          <verse number="15"> Ii mihkkege mii boahtá olbmo sisa olggobealde, daga su buhtismeahttumin. Muhto dat mii manná olggos olbmos, dahká olbmo buhtismeahttumin.» </verse>
          <verse number="16"> Geas ležžet bealjit, son gullos!</verse>
          <verse number="17"> Go son lei boahtán muhtun vissui ja guođđán joavkku, de máhttájeaddjit jerre sus dán veardádusa birra. </verse>
          <verse number="18"> Ja son celkkii sidjiide </verse>
          <verse number="19"> Ii han dat boađe váibmui, muhto manná čoavjái ja dasto luonddu mielde olggos fas.» Dainna son dagai čielggasin ahte buot borramuš lea buhtis. </verse>
          <verse number="20"> Ja son lasihii: «Dat mii manná olggos olbmos, dahká olbmo buhtismeahttumin! </verse>
          <verse number="21"> Dasgo siskkildasas, olbmo váimmus, bohtet bahás jurdagat: fuorrávuohta, suolavuohta, olmmošgoddin, </verse>
          <verse number="22"> náittosdilirihkkun, ruhtaváibmilvuohta, bahávuohta, behtolašvuohta, badjelmearálašvuohta, gáđašvuohta, bilkádus, čeavláivuohta ja jierpmehisvuohta. </verse>
          <verse number="23"> Buot dát bahát bohtet siskkildasas ja dahket olbmo buhtismeahttumin.»</verse>
        </section>
        <section title="Kanaanlaš nissona osku">
          <verse number="24"> Jesus vulggii fas doppe ja bođii Tyrosa guovlluide. Doppe son manai guossin muhtun dállui ii ge hálidan ovttage diehtit dan, muhto dat ii lean čiegadeames. </verse>
          <verse number="25"> Muhtun dan guovllu nissonis lei nieida geas lei buhtismeahttun vuoigŋa. Dakkaviđe go son gulai Jesusa birra, de bođii ja luoitádii Jesusa julggiid ovdii. </verse>
          <verse number="26"> Dát nisu lei báhkin syrialaš-fenikialaš nális. Son dáhtui Jesusa ádjit olggos bahá vuoiŋŋa nieiddas, </verse>
          <verse number="27"> muhto Jesus celkkii sutnje: «Divtte mánáid vuos gallánit. Ii leat riekta váldit láibbi mánáin ja bálkestit dan beatnagiidda.» </verse>
          <verse number="28"> Nisu vástidii: «Hearrá, dat lea duohta, muhto beatnagaččat ge beavddi vuolde borret mánáid bázahas moaluid.» </verse>
          <verse number="29"> De Jesus celkkii sutnje: «Go don vástidit ná, de mana ruoktot; bahá vuoigŋa lea vuolgán nieiddastat.» </verse>
          <verse number="30"> Nisu manai ruoktot ja gávnnai mánás veallámin seaŋggas; bahá vuoigŋa lei guođđán su.</verse>
        </section>
        <section title="Jesus buorida bealjehis ja gielahis olbmo">
          <verse number="31"> Dasto Jesus guđii fas Tyrosa guovlluid ja vulggii Sidona ja Dekapolisa guovlluid čađa Galileajávrái. </verse>
          <verse number="32"> Doppe sii dolvo su lusa olbmá gii lei bealjeheapmi ja illá sáhtii hállat, ja sii dáhtto su bidjat gieđa su ala. </verse>
          <verse number="33"> Jesus válddii olbmá mielddis guovttágaskan olmmošjoavkkus eret. Son bijai suorpmaidis su beljiide, čolgadii ja guoskkahii su njuokčama; </verse>
          <verse number="34"> de loktii čalmmiidis almmi guvlui, šuohkihii ja celkkii sutnje: «Effata!» – dat mearkkaša: «Rahpas!» </verse>
          <verse number="35"> Dallánaga olbmá bealjit rahpasedje, ja njuovčča čovdojuvvui, nu ahte son hálai čielgasit. </verse>
          <verse number="36"> Jesus gilddii sin muitaleames geasage dán birra, muhto mađe eanebut son gilddii, dađe eanebut sii almmuhedje dan. </verse>
          <verse number="37"> Olbmot imaštalle sakka ja dadje: «Buot maid son lea dahkan, lea buorre. Son dahká bealjehemiid gullin ja gielahemiid hállin.»</verse>
        </section>
      </chapter>
      <chapter title="Kapittel 8">
        <section title="Jesus galleha njealljeduhát olbmo">
          <verse number="1"> Dán áiggi dáhpáhuvai fas ahte stuora olmmošjoavku lei čoagganan, ii ge sis lean maid borrat. De Jesus gohčui máhttájeddjiidis lusas ja celkkii:  </verse>
          <verse number="2"> «Mun árkkášan njuorrasit dáid olbmuid, dasgo sii leat leamaš mu luhtte juo golbma beaivvi, ii ge sis leat maid borrat.  </verse>
          <verse number="3"> Jos mun vuolggahan sin borakeahttá ruoktot, de vuoimmehuvvet mátkkis, ja muhtumat han bohtet guhkkin ge.»  </verse>
          <verse number="4"> Su máhttájeaddjit vástidedje: «Gos mii fidnet nu ollu láibbiid gallehit buot dáid dáppe meahcis?»  </verse>
          <verse number="5"> Son jearai sis: «Galle láibbi dis leat?» Sii vástidedje: «Čieža.»  </verse>
          <verse number="6"> Dalle son gohčui olbmuid čohkánit eatnamii. De válddii dan čieža láibbi, rohkadalai giittusrohkosa, doadjalii daid ja attii máhttájeddjiide, vai sii juogadivčče daid, ja sii juogadedje daid olmmošjovkui.  </verse>
          <verse number="7"> Sis ledje moadde smávva guoláža ge. Son buressivdnidii daid ja gohčui daid ge juogaduvvot.  </verse>
          <verse number="8"> Sii boradedje ja gallánedje. Maŋŋil čohkkejuvvojedje báhcán bihtát, čieža veaddelihti.  </verse>
          <verse number="9"> Das ledje sullii njealljeduhát olbmo. Son luittii sin mannat </verse>
          <verse number="10"> ja manai dasttán fatnasii máhttajeddjiidisguin ja bođii Dalmanuta guovlluide.</verse>
        </section>
        <section title="Jesusis gáibiduvvo mearka">
          <verse number="11"> Farisealaččat bohte ja ákkastallagohte suinna. Geahččalan dihtii su sii dáhtto sus mearkka almmis. </verse>
          <verse number="12"> Dalle son šuohkihii lossadit ja celkkii: «Manne gáibida dálá sohkabuolva mearkka? Duođaid, mun cealkkán didjiide: Dát sohkabuolva ii oaččo makkárge mearkka.» </verse>
          <verse number="13"> De son guđii sin, manai fas fatnasii ja vulggii nuppi beallái jávrri.</verse>
        </section>
        <section title="Jesus várre farisealaččain ja Herodesis">
          <verse number="14"> Máhttájeaddjit ledje vajáldahttán váldimis láibbi. Sis lei dušše okta láibi mielde fatnasis. </verse>
          <verse number="15"> Jesus rávvii sin: «Váruhehket farisealaččaid suvrradáiggis ja Herodesa suvrradáiggis!» </verse>
          <verse number="16"> Muhto sii árvališgohte gaskaneaset ahte sis ii lean láibi. </verse>
          <verse number="17"> Jesus fuomášii dán ja celkkii sidjiide: «Manne dii árvalehpet gaskaneattet ahte dis ii leat láibi? Ehpet go árvit dahje ádde velá maidege? Leat go din váimmut nu buoššuduvvon? </verse>
          <verse number="18"> Leat go dis čalmmit ehpet ge oainne? Leat go dis bealjit ehpet ge gula? Ehpet go muitte </verse>
          <verse number="19"> galle veaddelihti dievva dii čohkkiidet báhcán láibebihtáid go mun doadjalin dan vihtta láibbi ja adden daid viđa duhát olbmui?» Sii vástidedje: «Guoktenuppelohkái.» </verse>
          <verse number="20"> «Ja go doadjalin dan čieža láibbi dan njealje duháhii, galle veaddelihti dievva dii dalle čohkkiidet láibebihtáid?» Sii vástidedje: «Čieža.» </verse>
          <verse number="21"> De son celkkii sidjiide: «Ehpet ge velá ádde?»</verse>
        </section>
        <section title="Jesus buorida čalmmeheami Betsaidas">
          <verse number="22"> Sii bohte Betsaidai, ja muhtumat bukte čalmmehis olbmo Jesusa lusa ja dáhtto Jesusa guoskkahit su. </verse>
          <verse number="23"> Son válddii čalmmeheami gihtii ja láidii su gávpoga olggobeallái. De čolggai su čalmmiide ja bijai gieđaidis su ala ja jearai sus: «Oainnát go maidege?» </verse>
          <verse number="24"> Son geahčai bajás ja vástidii: «Mun oainnán olbmuid, dasgo mun oainnán dego muoraid váccašeamen.» </verse>
          <verse number="25"> Jesus bijai fas gieđaidis su čalmmiid ala; dál čielggai oaidnu, ja olmmái lei buoriduvvon ja oinnii buot čielgasit. </verse>
          <verse number="26"> Jesus vuolggahii su ruoktot ja celkkii: «Ale mana gávpogii!»</verse>
        </section>
        <section title="Biehtára dovddastus">
          <verse number="27"> Jesus ja su máhttájeaddjit vulge Cæsarea Filippi biras giliide. Váccedettiin son jearai máhttájeddjiinis: «Geanin olbmot dadjet mu?» </verse>
          <verse number="28"> Sii vástidedje: «Muhtumat dadjet gásttašeaddji Johanassan, earát dadjet Elian, ja earát gis dadjet muhtumin profehtain.» </verse>
          <verse number="29"> Son jearai: «Naba dii, geanin dii dadjabehtet mu?» Biehtár vástidii sutnje: «Don leat Messias.» </verse>
          <verse number="30"> Muhto son gilddii sin garrasit muitaleames dán geasage.</verse>
        </section>
        <section title="Jesus einnosta jápmimis ja bajásčuožžileamis">
          <verse number="31"> Dasto Jesus oahpahišgođii sidjiide ahte Olbmobárdni ferte gillát ollu, ja vuorrasat, bajitbáhpat ja čálaoahppavaččat áigot hilgut su. Son goddojuvvo, muhto bajásčuožžila golmma beaivvi geažes. </verse>
          <verse number="32"> Dán birra son sártnui njulgestaga. De Biehtár válddii su sierra ja cuiggodišgođii su. </verse>
          <verse number="33"> Muhto Jesus jorggihii ja geahčai máhttájeddjiidasas ja celkkii garrasit Biehtárii: «Sáhtán, gáidda mu duohkái! Dasgo du jurdagat eai leat Ipmila jurdagat, muhto olbmuid jurdagat.»</verse>
        </section>
        <section title="Čuovvut Jesusa">
          <verse number="34"> Jesus gohčui olmmošjoavkku ja máhttájeddjiidis lusas ja celkkii sidjiide: «Jos guhtege dáhttu boahtit mu maŋis, de biehttalehkos iežas, váldos ruossas ja čuvvos mu. </verse>
          <verse number="35"> Dasgo dat guhte viggá gádjut heakkas, massá dan. Muhto dat guhte massá heakkas mu ja evangeliuma dihtii, gádju dan. </verse>
          <verse number="36"> Mii ávkkiid lea olbmui jos vuoitá ge oppa máilmmi, muhto massá heakkas? </verse>
          <verse number="37"> Maid olmmoš sáhttá addit buhtadussan heakkas ovddas? </verse>
          <verse number="38"> Dat guhte heahpanaddá mus ja mu sániin dán oskkáldasmeahttun ja suttolaš sohkagottis, sus heahpana Olbmobárdni ge go son boahtá Áhčis hearvásvuođas bassi eŋgeliiguin.»</verse>
        </section>
      </chapter>
      <chapter title="Kapittel 9">
        <verse number="1"> Ja son lasihii: «Duođaid, mun cealkkán didjiide: Muhtumat sis geat leat čuožžumin dás, eai muosát jápmima ovdal go oidnet ahte Ipmila riika lea boahtán fámuin.»</verse>
        <section title="Máhttájeaddjit oidnet Jesusa hearvásvuođa">
          <verse number="2"> Guhtta beaivvi das maŋŋil Jesus válddii fárrosis Biehtára, Jáhkoba ja Johanasa ja doalvvui sin alla várrái gos sii ledje iehčanassii. Doppe son nuppástuvai sin čalmmiid ovddas,  </verse>
          <verse number="3"> ja su biktasat šadde šearradin, vielgadeabbon go giige eatnama alde sáhtášii báitohit daid.  </verse>
          <verse number="4"> Elia oktan Movssesiin iđii sin ovdii, ja soai sártnodeigga Jesusiin.  </verse>
          <verse number="5"> De Biehtár báhkkoda Jesusii: «Rabbi, lea buorre go mii leat dáppe. Ceggejehkot golbma goađi, ovtta dutnje, ovtta Movssesii ja ovtta Eliai.»  </verse>
          <verse number="6"> Son ii diehtán maid son galggai dadjat, dasgo sii ledje suorganan sakka.  </verse>
          <verse number="7"> Dan seammás bođii balva ja suoivvanasttii sin, ja jietna gullui balvvas: «Dát lea mu Bárdni, gean mun ráhkistan. Guldalehket su!»  </verse>
          <verse number="8"> Ja fáhkkestaga go sii geahčastedje birraseaset, eai oaidnán šat ovttage iežaset luhtte earet Jesusa okto.</verse>
          <verse number="9"> Njiejadettiin váris Jesus gilddii sin muitaleames geasage maid sii ledje oaidnán, ovdal go Olbmobárdni lei bajásčuožžilan jábmiid luhtte. </verse>
          <verse number="10"> Sii vurkejedje dán sáni ja árvaledje gaskaneaset maid mearkkašii bajásčuožžilit jábmiid luhtte. </verse>
          <verse number="11"> Ja sii jerre sus: «Manne čálaoahppavaččat dadjet ahte Elia vuos ferte boahtit?» </verse>
          <verse number="12"> Son vástidii: «Elia gal boahtá vuos ja ráhkada visot gárvvisin. Muhto manne de lea čállojuvvon Olbmobártni birra ahte son gártá gillát ollu ja badjelgehččojuvvot? </verse>
          <verse number="13"> Mun cealkkán didjiide ahte Elia lea juo boahtán, ja sii dahke sutnje maid hálidedje, nugo lea čállojuvvon su birra.»</verse>
        </section>
        <section title="Jesus buorida bártni geas lea bahá vuoigŋa">
          <verse number="14"> Go sii máhcce eará máhttájeddjiid lusa, de oidne stuora olmmošjoavkku čoagganan sin birra ja muhtun čálaoahppavaččaid nákkáhallamin áŋgirit singuin. </verse>
          <verse number="15"> Go olbmot áice Jesusa, de hirpmástuvve ja viehkaledje su lusa dearvvahit su. </verse>
          <verse number="16"> Son jearai sis: «Man birra nákkáhallabehtet?» </verse>
          <verse number="17"> Muhtun olmmái olmmošjoavkkus vástidii: «Oahpaheaddji, mun lean buktán bárdnán du lusa; sus lea vuoigŋa mii dahká su gielaheapmin. </verse>
          <verse number="18"> Go dat dohppe su, de dat bálkesta su veallut, ja son soalssida ja gižaha bániid ja stirdu. Mun sihten du máhttájeddjiid ádjit olggos dan, muhto eai sii veadján dahkat dan.» </verse>
          <verse number="19"> De Jesus vástidii: «Eahpeoskkolaš sohkagoddi! Man guhká mun ferten leat din luhtte? Man guhká ferten gierdat din? Buktet bártni deike mu lusa!» </verse>
          <verse number="20"> Sii bukte su Jesusa lusa, muhto dan seammás go vuoigŋa oinnii Jesusa, de gaikugođii bártni, nu ahte son gahčai eatnamii ja fieradii soalssidettiin. </verse>
          <verse number="21"> Jesus jearai su áhčis: «Man guhká son lea leamaš diekkár?» Áhčči vástidii: «Gitta mánnávuođa rájes. </verse>
          <verse number="22"> Máŋgga háve vuoigŋa lea bálkestan su sihke dollii ja čáhcái goddin dihtii su. Muhto jos don veaját maidege, de árpmit min ja veahket min!» </verse>
          <verse number="23"> Jesus celkkii sutnje: «Jos veaján? Buot lea vejolaš dasa guhte osku.» </verse>
          <verse number="24"> Dallánaga čurvii bártni áhčči: «Mun oskkun, veahket mu eahpeoskkustan!» </verse>
          <verse number="25"> Go Jesus oinnii olmmošjoavkku čoahkkaneamen iežas birra, de šiggugođii buhtismeahttun vuoiŋŋa ja celkkii: «Gielahis ja bealjehis vuoigŋa, mun gohčun du: Vuolgge sus, ale ge goassege šat mana su sisa!» </verse>
          <verse number="26"> Dalle dat bárggádii, gaikulii bártni ja vulggii sus. Bárdni šattai dego livččii jápmán, ja eatnagat dadje: Son lea jápmán. </verse>
          <verse number="27"> Muhto Jesus válddii su gihtii ja veahkehii su julggiid ala, ja son čuožžilii.</verse>
          <verse number="28"> Go Jesus lei boahtán vissui, de su máhttájeaddjit jerre sus iehčanassii: «Manne mii eat veadján ádjit olggos dan?» </verse>
          <verse number="29"> Son vástidii: «Dát šládja ii sáhte áddjojuvvot olggos earet rohkosiin.»</verse>
        </section>
        <section title="Jesus einnosta fas jápmimis ja bajásčuožžileamis">
          <verse number="30"> Sii vulge eret doppe ja vádjoledje Galilea čađa. Jesus ii dáhtton earáid diehtit dan, </verse>
          <verse number="31"> dasgo son lei oahpaheamen máhttájeddjiidis. Son celkkii sidjiide: «Olbmobárdni addojuvvo olbmuid gieđaide, ja sii goddet su, ja go son lea goddojuvvon, de bajásčuožžila golmma beaivvi geažes.» </verse>
          <verse number="32"> Muhto sii eai ádden dán eai ge duostan jearrat sus.</verse>
        </section>
        <section title="Gii lea stuorimus?">
          <verse number="33"> Sii jovde Kapernaumii, ja go Jesus lei boahtán ruoktot, de jearai sis: «Maid dii hálešteiddet mátkkis?» </verse>
          <verse number="34"> Muhto sii orro jávohaga, dasgo sii ledje háleštan dan birra gii lea stuorimus. </verse>
          <verse number="35"> De son čohkánii, gohčui dan guoktenuppelohkása lusas ja celkkii sidjiide: «Jos guhtege hálida leat vuosttamuš, de ferte leat buot maŋimuš ja buohkaid bálvaleaddji.» </verse>
          <verse number="36"> De válddii uhca mánáža ja divui dan sin gaskii, salastii dan ja celkkii sidjiide: </verse>
          <verse number="37"> «Dat guhte vuostáiváldá dákkár uhca mánáža mu nammii, vuostáiváldá mu. Ja dat guhte vuostáiváldá mu, ii vuostáiváldde mu, muhto su gii lea vuolggahan mu.»</verse>
        </section>
        <section title="Mielde dahje vuostái">
          <verse number="38"> Johanas dajai sutnje: «Oahpaheaddji, mii oinniimet muhtuma ádjimin olggos bahá vuoiŋŋaid du nammii, ja mii geahččaleimmet hehttet su, go son ii leat min searvvis.» </verse>
          <verse number="39"> Muhto Jesus vástidii: «Allet hehtte su! Dasgo ii oktage gii dahká oavdudagu mu nammii, sártno dallánaga baháid mu birra. </verse>
          <verse number="40"> Dat guhte ii leat min vuostái, lea min beale.</verse>
        </section>
        <section title="Várrehus vearránusain ja jorralemiin">
          <verse number="41"> Dat guhte addá didjiide guvssidievva čázi juhkat danne go dii gullabehtet Kristusii, duođaid, mun cealkkán didjiide: Son ii eisege masse bálkkás. </verse>
          <verse number="42"> Muhto sutnje gii vearránahttá ovtta dain uhcahaččain geat oskot munnje, livččii buoret jos millogeađgi heaŋggastuvvošii su čeabeha birra, ja son bálkestuvvošii merrii.</verse>
          <verse number="43"> Jos du giehta vearránahttá du, de čuohpa dan eret! Dutnje lea buoret mannat lámisin eallimii go mannat helvehii guvttiin gieđain, čáskatmeahttun dollii, </verse>
          <verse number="44"> gos máhtu ii jáme ii ge dolla čáskaduvvo. </verse>
          <verse number="45"> Jos du juolgi vearránahttá du, de čuohpa dan eret! Dutnje lea buoret mannat skierbmán eallimii go mannat helvehii guvttiin julggiin, </verse>
          <verse number="46"> gos máhtu ii jáme ii ge dolla čáskaduvvo. </verse>
          <verse number="47"> Ja jos du čalbmi vearránahttá du, de gaikkit dan olggos! Dutnje lea buoret mannat čalbmebeallin Ipmila riikii go bálkestuvvot helvehii guvttiin čalmmiin, </verse>
          <verse number="48"> gos máhtu ii jáme ii ge dolla čáskaduvvo. </verse>
          <verse number="49"> Dasgo juohkehaš sáltejuvvo dolain, ja juohke oaffar sáltejuvvo sálttiin. </verse>
          <verse number="50"> Sálttit leat ávkkálaččat, muhto jos sálttit veagahuvvet, mainna dalle sáhttá sáltet? Atnet sálttiid duohkineattet, ja dollet ráfi gaskaneattet!»</verse>
        </section>
      </chapter>
      <chapter title="Kapittel 10">
        <section title="Gažaldat náittosearu birra">
          <verse number="1"> Jesus vulggii eret doppe ja bođii Judeai Jordana nuortaguovlluide. Olmmošjoavkkut čoagganedje ohpit su lusa, ja son oahpahii sin nugo lávii.  </verse>
          <verse number="2"> Maiddái farisealaččat ge bohte, ja sii jerre geahččalan dihtii su: «Lea go boatnjás lohpi earránit áhkástis?»  </verse>
          <verse number="3"> Son vástidii sidjiide: «Maid Movsses lea gohččon din?»  </verse>
          <verse number="4"> Sii dadje: «Movsses lea mieđihan boatnjá čállit earrogirjji ja earránit áhkás.»  </verse>
          <verse number="5"> De son celkkii sidjiide: «Movsses čálii dán mearrádusa danne go dis leat nu garra váimmut.  </verse>
          <verse number="6"> Muhto sivdnideami álggus Ipmil sivdnidii sudno olmmájin ja nisun.  </verse>
          <verse number="7"> Dan dihtii olmmái guođđá áhčis ja eatnis, ja bissu áhkás luhtte,  </verse>
          <verse number="8"> ja dat guovttis šaddaba oktan oažžin. De eaba leat šat guovttis, muhto okta.  </verse>
          <verse number="9"> Maid Ipmil nappo lea ovttastahttán, dan ii olmmoš galgga earuhit.»</verse>
          <verse number="10"> Go sii bohte fas ruoktot, de máhttájeaddjit jerre sus dán birra, </verse>
          <verse number="11"> ja son celkkii sidjiide: «Dat gii earrána áhkástis ja náitala ođđasis, dahká náittosrihkkuma su vuostái. </verse>
          <verse number="12"> Ja jos nisu earrána boatnjástis ja náitala ođđasis, de dahká náittosrihkkuma.»</verse>
        </section>
        <section title="Jesus ja mánážat">
          <verse number="13"> Sii gudde uhca mánážiid Jesusa lusa vai son guoskkahivččii daid, muhto máhttájeaddjit šiggo sin. </verse>
          <verse number="14"> Go Jesus oinnii dan, de moaráhuvai ja celkkii sidjiide: «Diktet uhca mánážiid boahtit mu lusa, allet ge hehtte sin! Dasgo Ipmila riika gullá dakkáraččaide. </verse>
          <verse number="15"> Duođaid, mun cealkkán didjiide: Dat guhte ii vuostáiváldde Ipmila riikka nugo uhca mánáš, ii eisege beasa dan sisa.» </verse>
          <verse number="16"> Ja son válddii sin sallasis, bijai gieđaidis sin ala ja buressivdnidii sin.</verse>
        </section>
        <section title="Jesus ja rikkis olmmái">
          <verse number="17"> Go Jesus lei vuolgimin, de bođii muhtun olmmái viega, luoitádii su ovdii ja jearai: «Buorre oahpaheaddji, maid mun galggan dahkat vai árbešin agálaš eallima?» </verse>
          <verse number="18"> Jesus vástidii: «Manne don gohčodat mu buorrin? Ii oktage leat buorre, earet go Ipmil. </verse>
          <verse number="19"> Don dovddat báhkkomiid: It galgga goddit, it galgga rihkkut náittosdili, it galgga suoládit, it galgga cealkit vearreduođaštusaid, it galgga ovttage beahttit, don galggat gudnejahttit áhčát ja eatnát.» </verse>
          <verse number="20"> Olmmái dajai sutnje: «Oahpaheaddji, buot dáid mun lean doallan nuorravuođa rájes juo.» </verse>
          <verse number="21"> Jesus geahčai sutnje ja anii su ráhkisin ja celkkii: «Velá okta váilu dus: Mana dál ja vuovdde buot opmodagat, ja atte visot váivvážiidda. Dalle oaččut dávvira almmis. Boađe dasto ja čuovo mu!» </verse>
          <verse number="22"> Muhto son šattai lossa millii dán vástádusa dihtii ja manai eret moraš mielain, dasgo son lei hui rikkis.</verse>
          <verse number="23"> Jesus geahčai birrasis ja celkkii máhttájeddjiidasas: «Man váttis lea sidjiide geain lea ollu opmodat, beassat Ipmila riikii.» </verse>
          <verse number="24"> Máhttájeaddjit imaštalle Jesusa sániid. Muhto son geardduhii: «Mánát, man váttis lea beassat Ipmila riikii sidjiide geat luhttet riggodagaidasaset! </verse>
          <verse number="25"> Lea álkkit kamelii mannat nállošalmmi čađa go riggái beassat Ipmila riikii.» </verse>
          <verse number="26"> De sii hirpmástuvve vel eanebut ja dadje guhtet guoibmáseaset: «Gii dalle sáhttá bestojuvvot?» </verse>
          <verse number="27"> Jesus geahčai sidjiide ja celkkii: «Olbmuide gal lea veadjemeahttun, muhto ii Ipmilii. Ipmilii buot lea vejolaš.»</verse>
          <verse number="28"> De Biehtár sártnui sutnje: «Mo dalle mii? Mii leat guođđán visot ja čuvvon du.» </verse>
          <verse number="29"> Jesus vástidii sutnje: «Duođaid, mun cealkkán didjiide: Juohkehaš gii lea guođđán ruovttus dahje vieljaid dahje oappáid dahje eatni dahje áhči dahje mánáid dahje bealdduid mu ja evangeliuma dihtii, </verse>
          <verse number="30"> son oažžu čuođigeardásaččat ruoktot; dáppe dálá máilmmis oažžu ruovttu, vieljaid, oappáid, etniid, mánáid ja bealdduid, ja velá doarrádallamiid ge, ja agálaš eallima boahttevaš máilmmis. </verse>
          <verse number="31"> Muhto olusat geat leat vuosttažat, šaddet maŋimužžan, ja maŋimuččat vuosttamužžan.»</verse>
        </section>
        <section title="Jesus einnosta jápmimis ja bajásčuožžileamis">
          <verse number="32"> Sii ledje dál jođus bajás Jerusalemii, ja Jesus manai sin ovddabeale. Máhttájeaddjit ledje suorganan, ja sii geat čuvvo mielde, balle. Dalle son válddii fas dan guoktenuppelohkása sierra ja sárdnugođii sidjiide dan birra mii galggai dáhpáhuvvat sutnje: </verse>
          <verse number="33"> «Gehččet, mii mannat bajás Jerusalemii, ja Olbmobárdni addojuvvo bajitbáhpaid ja čálaoahppavaččaid gieđaide. Sii dubmejit su jápmimii ja addet su báhkiniid háldui, </verse>
          <verse number="34"> ja sii bilkidit ja čolget su, spihččejit su ja časket su jámas. Ja golmma beaivvi geažes son bajásčuožžila.»</verse>
        </section>
        <section title="Sebedeusa bártniguovtto sávaldat">
          <verse number="35"> Jáhkot ja Johanas, Sebedeusa bártnit, manaiga ovdan Jesusa lusa ja dajaiga: «Oahpaheaddji, moai siđašeimme du dahkat munnuide juoidá.» </verse>
          <verse number="36"> Jesus jearai: «Maid sihtabeahtti mu dahkat dudnuide?» </verse>
          <verse number="37"> Soai vástideigga: «Divtte munno čohkkát du bálddas hearvásvuođastat, nubbi olgeš gieđat bealde ja nubbi gis gurut gieđat bealde.» </verse>
          <verse number="38"> Jesus celkkii sudnuide: «Eahppi doai dieđe maid sihtabeahtti. Sáhttibeahtti go juhkat dan geara man mun jugan, dahje gásttašuvvot dainna gásttain mainna mun gásttašuvvon?» </verse>
          <verse number="39"> Soai vástideigga: «De sáhtte.» Jesus celkkii sudnuide: «Dan geara man mun jugan, šaddabeahtti doai ge juhkat, ja dainna gásttain mainna mun gásttašuvvon, šaddabeahtti doai ge gásttašuvvot. </verse>
          <verse number="40"> Muhto mun in mearrit saji olgeš dahje gurut giehtan bealde; dat lea sidjiide geaidda dat lea mearriduvvon.»</verse>
          <verse number="41"> Go dat logis gulle dán, de moaráhuvvagohte Jáhkobii ja Johanassii. </verse>
          <verse number="42"> Muhto Jesus gohčui sin lusas ja celkkii: «Dii diehtibehtet ahte sii geat adnojit ráđđejeaddjin, leat álbmogiid hearrát, ja ahte sin riikkaid bajimuččat dollet álbmogiid garra válddi vuolde. </verse>
          <verse number="43"> Nu ii galgga leat din gaskkas. Muhto dat guhte din gaskkas áigu leat stuoris, galgá leat din bálvaleaddji, </verse>
          <verse number="44"> ja dat guhte din gaskkas áigu leat njunušin, galgá leat buohkaid šlávva. </verse>
          <verse number="45"> Dasgo Olbmobárdni ii leat boahtán bálvaluvvot, muhto bálvalit ja addit heakkas lonástussan eatnagiid ovddas.»</verse>
        </section>
        <section title="Čalmmehis Bartimeus buoriduvvo Jerikos">
          <verse number="46"> Sii bohte Jerikoi, ja go Jesus vulggii gávpogis máhttájeddjiidisguin ja stuora olmmošjoavkkuin, de Bartimeus, Timeusa bárdni, čalmmehis gearjideaddji, lei čohkkámin geaidnoguoras. </verse>
          <verse number="47"> Go son gulai ahte das lei nasaretlaš Jesus, de čuorvugođii: «Jesus, Dávveda bárdni, árpmit mu!» </verse>
          <verse number="48"> Olusat šiggo su vai son jávohuvašii, muhto son čuorvvui vel jitnoseabbot: «Dávveda bárdni, árpmit mu!» </verse>
          <verse number="49"> De Jesus orustii ja celkkii: «Rávket su deike!» Sii rávke čalmmeheami ja dadje sutnje: «Leage dorvvolaš! Čuožžil! Son rávká du.» </verse>
          <verse number="50"> Olmmái nuolastii eret olgguldasbiktasis, njuikii bajás ja bođii Jesusa lusa. </verse>
          <verse number="51"> Jesus jearai sus: «Maid don dáhtut mu dahkat alccesat?» Čalmmeheapmi vástidii: «Rabbuni, attášit munnje oainnu!» </verse>
          <verse number="52"> Jesus celkkii sutnje: «Vázzil! Du osku lea beastán du.» Dallánaga son oaidnigođii, ja son čuovui Jesusa mátkkis.</verse>
        </section>
      </chapter>
      <chapter title="Kapittel 11">
        <section title="Jesus boahtá Jerusalemii">
          <verse number="1"> Go sii lahkanedje Jerusalemii ja bohte Betfagii ja Betaniai Oljovári vuolde, de Jesus vuolggahii guoktása máhttájeddjiinis  </verse>
          <verse number="2"> ja celkkii sudnuide: «Manni gillái mii lea dudno ovdalis! Dallánaga go boahtibeahtti dohko, de gávdnabeahtti čadnojuvvon ásenvárssá man alde ii leat vel oktage olmmoš čohkkán. Čoavdi dan ja bukti deike!  </verse>
          <verse number="3"> Ja jos oktage jearaš dudnos manne doai dahkabeahtti dan, de vástideahkki: Hearrá dárbbaša dan, ja son vuolggaha dan dakkaviđe fas deike.»  </verse>
          <verse number="4"> Soai vulggiiga ja gávnnaiga várssá čadnojuvvon uksagurrii olgun geainnu alde, ja soai čoavdigođiiga dan.  </verse>
          <verse number="5"> Muhtumat geat ledje čuožžumin das, jerre sudnos: «Maid doai dahkabeahtti? Čoavdibeahtti go várssá?»  </verse>
          <verse number="6"> Soai vástideigga nugo Jesus lei gohččon, ja sii luite sudno mannat várssáin.  </verse>
          <verse number="7"> De doalvvuiga várssá Jesusa lusa ja lebbiiga olgguldasbiktasiiddiska dan ala, ja son čohkánii dan ala.  </verse>
          <verse number="8"> Olusat lebbo biktasiiddiset geainnu ala, earát čuhppe lastaovssiid gittiin ja duorggastedje geainnu.  </verse>
          <verse number="9"> Ja sii guđet vázze ovddas ja čuvvo maŋis, čurvo: Hosianna! Buresivdniduvvon lehkos son guhte boahtá Hearrá nammii!</verse>
          <verse number="10"> Buressivdniduvvon lehkos min áhči Dávveda riika mii lea boahtimin! Hosianna allagasas!</verse>
          <verse number="11"> Nu Jesus bođii Jerusalemii ja manai tempelšilljui. Doppe geahčadii visot, muhto go lei juo oalle maŋŋit, de son manai olggos Betaniai guoktenuppelot máhttájeddjiinis.</verse>
        </section>
        <section title="Jesus garuha fiikkonmuora">
          <verse number="12"> Nuppi beaivvi go sii vulge Betanias, de Jesus nealgugođii. </verse>
          <verse number="13"> Guhkkin juo oinnii fiikkonmuora lasttaiguin, ja son vulggii geahččat leat go das šattut. Muhto go bođii dan lusa, de ii gávdnan das eará go lasttaid, dasgo ii lean fiikkoniid áigi. </verse>
          <verse number="14"> Son celkkii murrii: «Ii oktage galgga goassege šat borrat du šattuid.» Su máhttájeaddjit gulle dán.</verse>
        </section>
        <section title="Jesus buhtista tempela">
          <verse number="15"> Go sii bohte Jerusalemii, de Jesus manai tempelšilljui ja ádjigođii eret sin geat ledje vuovdimin ja oastimin doppe. Son gomihii ruhtacuvkeheddjiid bevddiid ja duvvávuvdiid beaŋkkaid </verse>
          <verse number="16"> ii ge suovvan geange guoddit maidege tempelšilju rastá. </verse>
          <verse number="17"> Ja son oahpahii sin: «Ii go leat čállojuvvon: Mu viessu gohčoduvvo buot olmmoščearddaid rohkadallanviessun? Muhto dii lehpet dahkan dan rievvárbiedjun.»</verse>
          <verse number="18"> Bajitbáhpat ja čálaoahppavaččat gulle dán, ja sii árvaledje mo sáhtášedje goddit su, dasgo sii balle sus, danne go buot olbmot ovddošedje sakka su oahpu. </verse>
          <verse number="19"> Eahkedis Jesus ja su máhttájeaddjit manne olggos gávpogis.</verse>
        </section>
        <section title="Ástan fiikkonmuorra">
          <verse number="20"> Nuppi iđida sii vázze fiikkonmuora meattá ja oidne ahte dat lei ástan gitta ruohttasa rájes. </verse>
          <verse number="21"> Biehtár muittii dan mii lei dáhpáhuvvan ja dajai Jesusii: «Rabbi, geahča! Fiikkonmuorra man don garuhit, lea ástan!» </verse>
          <verse number="22"> Jesus vástida sidjiide: «Oskot Ipmilii! </verse>
          <verse number="23"> Duođaid, mun cealkkán didjiide: Dat guhte dadjá dán várrái: Loktan ja bálkestahte iežat merrii! ii ge eahpit váimmustis, muhto osku ahte dat maid son dadjá, dáhpáhuvvá, sutnje dat dáhpáhuvvá. </verse>
          <verse number="24"> Danne mun cealkkán didjiide: Buot dan maid dii átnubehtet rohkadaladettiin, oskot ahte dii lehpet juo ožžon dan, de oažžubehtet. </verse>
          <verse number="25"> Muhto go dii čuožžubehtet rohkadallamin, de addet ándagassii jos dis lea mihkkege unohasvuođaid guđege vuostái, vai maiddái din Áhčči almmis attášii didjiide ándagassii din rihkkumiid. </verse>
          <verse number="26"> Muhto jos ehpet atte ándagassii, de almmálaš Áhččádet ge ii atte didjiide ándagassii din rihkkumiid.»</verse>
        </section>
        <section title="Gažaldat Jesusa fámu birra">
          <verse number="27"> Sii bohte fas Jerusalemii. Go Jesus lei vázzimin tempelšiljus, de bajitbáhpat, čálaoahppavaččat ja vuorrasat bohte su lusa </verse>
          <verse number="28"> ja jerre: «Gean fámuin dagat don dán? Dahje gii lea addán dutnje fámu dahkat dán?» </verse>
          <verse number="29"> Jesus vástidii sidjiide: «Mus lea gažaldat didjiide; vástidehket dan, de mun cealkkán didjiide gean fámuin mun dagan dán. </verse>
          <verse number="30"> Johanasa gásta, bođii go dat almmis vai olbmuin? Vástidehket munnje dan!» </verse>
          <verse number="31"> Dán sii árvaladde gaskaneaset: «Jos mii vástidit: Almmis, de son jearrá: Manne dalle ehpet oskon sutnje? </verse>
          <verse number="32"> Vai sáhttit go mii vástidit: Olbmuin?» Muhto dan sii eai duostan olbmuid dihtii, go juo buohkat oaivvildedje ahte Johanas duođaid lei profehta. </verse>
          <verse number="33"> Danne sii vástidedje: «Mii eat dieđe.» De Jesus celkkii sidjiide: «De in mun ge cealkke didjiide gean fámuin mun dagan dán!»</verse>
        </section>
      </chapter>
      <chapter title="Kapittel 12">
        <section title="Veardádus bahás viidnegárdebargiid birra">
          <verse number="1"> Jesus sárdnugođii sidjiide veardádusaiguin: «Olmmái gilvvii viidnegárddi ja áiddui dan, rokkai viidneduolmmahaga ja huksii geahččotoartna. Dasto son láigohii viidnegárddis viidnegárdebargiide ja vulggii olgoriikii.  </verse>
          <verse number="2"> Go áigi dievai, de son vuolggahii muhtun bálvaleaddji viidnegárdebargiid lusa, vai oččošii oasis viidnegárddi šattuin.  </verse>
          <verse number="3"> Muhto sii válde su gitta, cábme su ja luite su mannat ruoktot guoros gieđaid.  </verse>
          <verse number="4"> Maŋŋil son vuolggahii nuppi bálvaleaddji sin lusa; su sii časke oaivái ja hiddjidedje.  </verse>
          <verse number="5"> De son vuolggahii nuppi vel; su sii godde. Ja son vuolggahii eatnat earáid; muhtumiid sii cábme, ja muhtumiid gis godde.  </verse>
          <verse number="6"> Dál sus lei dušše okta vel, iežas ráhkis bárdni. Loahpas son vuolggahii bártnis sin lusa, dasgo son jurddašii: Mu bártni sii goittot atnet árvvus.  </verse>
          <verse number="7"> Muhto viidnegárdebargit dadje guhtet guoibmáseaset: Diet lea árbbolaš! Bohtet, goddot su, de mii oažžut su árbbi.  </verse>
          <verse number="8"> Sii dohppejedje ja godde su ja bálkestedje olggos viidnegárddis.</verse>
          <verse number="9"> Maid dál viidnegárdeisit dahká? Son boahtá ja duššada viidnegárdebargiid ja addá viidnegárddi earáide. </verse>
          <verse number="10"> Ehpet go leat lohkan dán čálasáni: Dat geađgi man huksejeaddjit hilgo, lea šaddan váldočiehkageađgin.</verse>
          <verse number="11"> Dat lea Hearrá iežas dahku ja dat lea ovddolaš min čalmmiide.»</verse>
          <verse number="12"> Ráđđehearrát vigge váldit su gitta, muhto balle olbmuin. Sii áddejedje ahte son muitalii dán veardádusa sin vuostái. Dan dihtii sii guđđe su ja manne eret.</verse>
        </section>
        <section title="Gažaldat vearu birra">
          <verse number="13"> Dasto sii bidje su lusa muhtun farisealaččaid ja herodialaččaid, vai sii gielašedje su sániiguin. </verse>
          <verse number="14"> Sii bohte ja dadje: «Oahpaheaddji, mii diehtit ahte don leat vuoiggalaš it ge beroš das maid earát oaivvildežžet. Dasgo don it geahča olbmo hámi beallái, muhto oahpahat Ipmila geainnu duohtavuođa mielde. Muital midjiide: Lea go riekta máksit vearu keaisárii vai ii? Galgat go mii máksit vai eat?» </verse>
          <verse number="15"> Muhto Jesus dovddai sin guoktilašvuođa ja celkkii sidjiide: «Manne dii geahččalehpet mu? Buktet munnje denara vai beasan geahččat dan!» </verse>
          <verse number="16"> Sii adde sutnje dan, ja son jearai: «Gean govva ja namma lea dás?» Sii vástidedje: «Keaisára.» </verse>
          <verse number="17"> De Jesus celkkii sidjiide: «Addet keaisárii dan mii keaisárii gullá, ja Ipmilii dan mii Ipmilii gullá!» Ja sii ovddošedje su sakka.</verse>
        </section>
        <section title="Gažaldat jábmiid bajásčuožžileami birra">
          <verse number="18"> De bohte Jesusa lusa muhtun saddukealaččat, guđet čuoččuhit ahte ii leat bajásčuožžileapmi, ja sii jerre sus: </verse>
          <verse number="19"> «Oahpaheaddji! Movsses lea čállán midjiide ahte jos muhtumis lea viellja gii jápmá ja sus báhcá áhkká ii ge oktage mánná, de galgá son náitalit leaskkain ja addit vielljasis náli. </verse>
          <verse number="20"> Ledje čieža vieljaža. Vuosttaš válddii alccesis áhká, muhto jámii mánáheapmin. </verse>
          <verse number="21"> De nubbi náitalii leaskkain, muhto son ge jámii mánáheapmin, ja nu goalmmát ge. </verse>
          <verse number="22"> Ii oktage dan čiehččasis ožžon máná. Loahpas jámii nisu ge. </verse>
          <verse number="23"> Muhto go sii bajásčuožžilit bajásčuožžileami beaivvi, gean áhkká son de lea? Dasgo buot čiežas han leat leamaš náitalan suinna.»</verse>
          <verse number="24"> Jesus vástidii: «Ehpet go čádjit danne go ehpet dovdda čállagiid ehpet ge Ipmila fámu? </verse>
          <verse number="25"> Dasgo go jábmit bajásčuožžilit, de eai náital eai ge náitojuvvo, muhto sii leat dego eŋgelat almmis. </verse>
          <verse number="26"> Muhto ahte jábmit bajásčuoččáldahttojuvvojit, dan han gal lehpet lohkan Movssesgirjjis muitalusas bastilislánjá birra, mo Ipmil cealká Movssesii: Mun lean Abrahama Ipmil ja Issáha Ipmil ja Jáhkoba Ipmil. </verse>
          <verse number="27"> Ii son leat jábmiid Ipmil, muhto ealli olbmuid Ipmil. Dii lehpet ollásit čádjidan.»</verse>
        </section>
        <section title="Lága stuorimus báhkkon">
          <verse number="28"> Muhtun čálaoahppavaš gii gulai sin nákkáhallama ja fuomášii man bures Jesus lei vástidan, manai su lusa ja jearai: «Guhtemuš báhkkon lea buot mávssolaččamus?» </verse>
          <verse number="29"> Jesus vástidii: «Mávssolaččamus báhkkon lea dát: Gula, Israel! Hearrá Ipmileamet, Hearrá lea áidna Ipmil; </verse>
          <verse number="30"> ja don galggat ráhkistit Hearrá Ipmilat oppa váimmustat ja oppa sielustat ja oppa mielastat ja oppa fámustat. </verse>
          <verse number="31"> Nubbi lea dát: Don galggat ráhkistit lagamuččat nugo iežat. Ii mihkkege báhkkomiid leat stuorit go dát guokte.» </verse>
          <verse number="32"> Čálaoahppavaš dajai sutnje: «Oahpaheaddji, dat lea riekta! Lea duohta maid don cealkkát ahte Hearrá lea áidna Ipmil, ja ahte ii leat eará Ipmil go son. </verse>
          <verse number="33"> Ja go ráhkista su oppa váimmus ja oppa jirpmiin ja oppa fámuin, ja go ráhkista lagamučča nugo iežas, de dat lea eanet veara go buot boaldinoaffarat ja njuovvanoaffarat.» </verse>
          <verse number="34"> Jesus gulai man jierpmálaččat son vástidii ja celkkii sutnje: «Don it leat guhkkin eret Ipmila riikkas.» Ii ge oktage duostan šat jearrat sus.</verse>
        </section>
        <section title="Gii Messias lea">
          <verse number="35"> Oahpahettiin tempelšiljus Jesus sárdnugođii ja jearai: «Mo čálaoahppavaččat sáhttet dadjat ahte Messias lea Dávveda bárdni? </verse>
          <verse number="36"> Dávvet han ieš cealká Bassi Vuoiŋŋa bokte: Hearrá celkkii mu hearrái: Čohkán mu olgeš gieđa beallái, dassážii go mun bijan du vašálaččaid du julggiid vuollái.</verse>
          <verse number="37"> Dávvet ieš nappo gohčoda Messiasa hearrán; mo son de sáhttá leat Dávveda bárdni?»</verse>
        </section>
        <section title="Jesus várrehus čálaoahppavaččain">
          <verse number="38"> Ollu olbmot guldaledje su mielasteaset,  ja oahpahettiin sin son celkkii: «Váruhehket čálaoahppavaččain! Sii áinnas váccašit guhkes biktasiiguin ja hálidit ahte olbmot buorástahttet sin márkanšiljuin. </verse>
          <verse number="39"> Sii dáhttot čohkkát synagogaid buoremus sajiin ja boaššumusas go leat guossis. </verse>
          <verse number="40"> Sii háhpohallet leaskkaid dáluid ja lohket guhkes rohkosiid. Muhto sii ožžot dađe garraset duomu.»</verse>
        </section>
        <section title="Geafes leaskka attáldat">
          <verse number="41"> Jesus čohkánii aiddo tempelbumbbá buohta ja oinnii mo olbmot bidje ruđaid bumbái. Máŋga riggá adde ollu. </verse>
          <verse number="42"> De bođii geafes leaska ge gii bijai guokte šlántte, moatti evrre veara. </verse>
          <verse number="43"> Jesus gohčui máhttájeddjiidis lusas ja celkkii: «Duođaid, mun cealkkán didjiide: Dát geafes leaska lea addán eanet go buot earát geat bidje ruđaid tempelbumbái. </verse>
          <verse number="44"> Dasgo sii buohkat adde valljivuođasteaset, muhto son attii geafivuođastis buot dan mii sus lei, buot dan maid son dárbbašii eallin várás.»</verse>
        </section>
      </chapter>
      <chapter title="Kapittel 13">
        <section title="Maŋimuš áiggiid mearkkat ja Jesusa máhccan">
          <verse number="1"> Go Jesus lei mannamin olggos tempelis, de muhtun su máhttájeddjiin dajai sutnje: «Oahpaheaddji! Gea, makkár čáppa geađggit ja ráhkkanusat!»  </verse>
          <verse number="2"> Jesus vástidii: «Oainnát go dáid stuora ráhkadusaid? Das ii báze geađgi geađggi ala, muhto visot gaikkoduvvo.»</verse>
          <verse number="3"> Go son lei čohkkámin Oljováris tempela buohta, de Biehtár, Jáhkot, Johanas ja Ándaras jerre sus iehčanassii:  </verse>
          <verse number="4"> «Muital midjiide goas dát dáhpáhuvvá, ja mii lea mearkan dasa ahte buot dát ollašuvvá?»</verse>
          <verse number="5"> Jesus sárdnugođii sidjiide: Váruhehket amas oktage čádjidahttit din!  </verse>
          <verse number="6"> Olusat bohtet mu nammii ja dadjet: «Mun dat lean!» ja sii čádjidahttet olusiid.  </verse>
          <verse number="7"> Go dii gullabehtet soahtešláma ja sođiid birra, de allet dalle ballá! Dasgo dát ferte dáhpáhuvvat, muhto loahppa ii leat velá boahtán.  </verse>
          <verse number="8"> Álbmot čuožžila álbmoga vuostái ja riika riikka vuostái, ja ollu báikkiin šaddet eatnandoarggástusat ja nealgi ge. Dát lea dušše ávttaid álgu.</verse>
          <verse number="9"> Váruhehket! Sii addet din duopmostuoluide, spihččejit din synagogain ja dolvot din eananhearráid ja gonagasaid ovdii mu dihtii duođašteaddjin sidjiide. </verse>
          <verse number="10"> Muhto evangelium ferte vuos sárdniduvvot buot álbmogiidda. </verse>
          <verse number="11"> Go sii dolvot din ja addet din eiseválddiide, de allet moraš ovddalgihtii maid galggašeiddet sárdnut. Sárdnot dan mii addojuvvo didjiide dammanaga bottus! Dasgo ehpet leat dii geat sárdnubehtet, muhto Bassi Vuoigŋa. </verse>
          <verse number="12"> Viellja diktá vieljas dubmejuvvot jápmimii, ja áhčči mánás, ja mánát čuožžilit vánhemiiddiset vuostái ja diktet sin dubmejuvvot jápmimii. </verse>
          <verse number="13"> Ja dii vašuhuvvobehtet mu nama dihtii. Muhto dat guhte bissu nanusin gitta loahpa rádjái, bestojuvvo.</verse>
          <verse number="14"> Go dii oaidnibehtet bilideaddji fastivuođa čuožžumin dakko gos dat ii galgga čuožžut – vuhtiiváldos lohkki dán! – dalle fertejit sii geat leat Judeas, báhtarit váriide; </verse>
          <verse number="15"> dat gii lea dáhki alde, ii galgga njiedjat viežžat maidege viesustis, </verse>
          <verse number="16"> ii ge dat gii lea bealddus galgga máhccat ruoktot viežžat biktasis. </verse>
          <verse number="17"> Vuoi áhpehemiid ja njamaheddjiid daid beivviid! </verse>
          <verse number="18"> Rohkadallet amadet dárbbašit báhtarit dálvet! </verse>
          <verse number="19"> Dasgo daid beivviid šaddet dakkár áŧestusat mat eai leat leamaš dan rájes go Ipmil álggus sivdnidii máilmmi, ja mat eai šatta šat goassege. </verse>
          <verse number="20"> Jos Hearrá ii oanidivčče daid beivviid, de ii gáddjojuvvoše oktage olmmoš. Muhto sin dihtii geaid son lea válljen, lea son oanidan dan áiggi.</verse>
          <verse number="21"> Jos oktage dadjá didjiide: «Gea, dá lea Messias!» dahje: «Gea, duo son lea!» de allet oskko dasa! </verse>
          <verse number="22"> Dasgo vearri messiasat ja vearri profehtat čuožžilit ja dahket mearkkaid ja oavdudaguid jos de mat čádjidahtášedje sin geat leat válljejuvvon. </verse>
          <verse number="23"> Váruhehket! Mun lean cealkán didjiide buot ovddalgihtii.</verse>
          <verse number="24"> Muhto daid beivviid, dán áŧestusa maŋŋil, beaivváš sevnnjoda ii ge mánnu báitte; </verse>
          <verse number="25"> násttit gahččet vuolás almmis, ja almmi fámut lihkahuvvojit. </verse>
          <verse number="26"> Dalle sii oidnet Olbmobártni boahtimin balvvain stuora fámuin ja hearvásvuođain. </verse>
          <verse number="27"> Ja dalle son vuolggaha eŋgeliiddis ja čohkke njealji máilbmečiegas sin geaid son lea válljen, eatnama ravddas gitta almmi ravdii.</verse>
        </section>
        <section title="Veardádus fiikkonmuora birra">
          <verse number="28"> Ohppet veardádusa fiikkonmuoras: Go dan oavssit ožžot állosa ja lasttaid, de diehtibehtet ahte lea geassumin. </verse>
          <verse number="29"> Nu diehtibehtet maiddái dii, go oaidnibehtet dán dáhpáhuvvamin, ahte son lea lahka ja čuožžumin uvssa ovddas. </verse>
          <verse number="30"> Duođaid, mun cealkkán didjiide: Dát buolva ii noga ovdal go buot dát dáhpáhuvvet. </verse>
          <verse number="31"> Albmi ja eanan duššet, muhto mu sánit eai goassege dušša. </verse>
          <verse number="32"> Muhto dan beaivvi dahje diimmu ii oktage dovdda, eai almmi eŋgelat ii ge Bárdni, muhto duššefal Áhčči.</verse>
        </section>
        <section title="Gohcci bálvaleaddjit">
          <verse number="33"> Váruhehket ja gohcet! Dasgo dii ehpet dieđe goas dat áigi boahtá. </verse>
          <verse number="34"> Dat lea dego olmmái gii manai olgoriikii. Go vuolgá ruovttustis, de addá dállodoalu bálvaleddjiidis háldui, juohkehaš oažžu sierra barggu, ja son gohčču uksafávtta gohcit. </verse>
          <verse number="35"> Gohcet de! Dasgo dii ehpet dieđe goas dáluisit boahtá, šaddá go eahkedis, gaskaija, vuoncávarrása biškunáiggi dahje iđedis. </verse>
          <verse number="36"> Gohcet, amas son boahtit fáhkkestaga ja gávdnat din oađđimin. </verse>
          <verse number="37"> Dan maid mun cealkkán didjiide, dan cealkkán buohkaide: Gohcet!</verse>
        </section>
      </chapter>
      <chapter title="Kapittel 14">
        <section title="Lihtodeapmi Jesusa vuostái">
          <verse number="1"> Beassážiidda ja suvrrokeahtes láibbiid basiide ledje guokte beaivvi. Bajitbáhpat ja čálaoahppavaččat smihtte mo juonalašvuođain válddášedje ja gottášedje su.  </verse>
          <verse number="2"> Sii dadje: «Allot dattege fal basiid áiggi, amaset olbmot stuimmáskit.»</verse>
        </section>
        <section title="Jesus vuoiddaduvvo Betanias">
          <verse number="3"> Go Jesus lei Betanias Simmon spihtálačča luhtte ja lei čohkkámin beavddis, de bođii sisa nisu geas lei buhtes ja divrras nardusvuoiddas alabástalihtis. Son cuvkii lihti ja leikii vuoidasa Jesusa oaivvi badjelii.  </verse>
          <verse number="4"> Muhtumat geat ledje das, suhtte ja dadje guhtet guoibmáseaset: «Manne nie skihtarda vuoidasa?  </verse>
          <verse number="5"> Livččii sáhttán vuovdit dan badjel golmmačuođi denarii ja addit ruđaid gefiide.» Ja sii skuldojedje nissona.  </verse>
          <verse number="6"> Muhto Jesus celkkii: «Diktet su ráfis! Manne dii vuorjabehtet su? Son lea dahkan munnje buori dagu.  </verse>
          <verse number="7"> Geafit gal leat álo din luhtte ja sidjiide sáhttibehtet dahkat buriid nu dávjá go dáhttubehtet, muhto mun in leat álo din luhtte.  </verse>
          <verse number="8"> Son dagai maid sáhtii. Ovddalgihtii son lea vuoiddadan mu rupmaša hávdádeami várás.  </verse>
          <verse number="9"> Duođaid, mun cealkkán didjiide: Gos ihkinassii oppa máilmmis evangelium sárdniduvvo, muitaluvvo maiddái dát dahku su muitun.»</verse>
        </section>
        <section title="Judas beahttá Jesusa">
          <verse number="10"> Muhto Judas Iskariot, okta dan guoktenuppelohkásis, manai bajitbáhpaid lusa beahttin dihtii Jesusa. </verse>
          <verse number="11"> Sii illosedje go gulle dan ja lohpidedje sutnje ruđaid, ja dan rájes son ohcagođii liibba beahttit Jesusa.</verse>
        </section>
        <section title="Beassášmállásat ráhkaduvvojit">
          <verse number="12"> Suvrrokeahtes láibbiid basiid vuosttaš beaivvi, go beassášláppis njuvvojuvvui, máhttájeaddjit jerre sus: «Gosa don hálidat min mannat ráhkadit dutnje beassášmállásiid?» </verse>
          <verse number="13"> De son vuolggahii guokte máhttájeaddji ja celkkii sudnuide: «Manni gávpogii! Doppe deaivabeahtti olbmá gii lea guoddimin čáhcelihti. Čuovvu su, </verse>
          <verse number="14"> ja go son manná sisa, de daddji dáluisidii: Oahpaheaddji jearrá: Gos lea latnja gos mun beasašin borrat beassášmállásiid máhttájeddjiidanguin? </verse>
          <verse number="15"> De son čájeha dudnuide stuora lanja badjegearddis gos visot lea gárvvis. Ráhkadeahkki midjiide mállásiid dohko.» </verse>
          <verse number="16"> Máhttájeaddjiguovttos vulggiiga ja bođiiga gávpogii. Soai gávnnaiga buot nu mo Jesus lei cealkán ja ráhkadeigga beassášmállásiid.</verse>
          <verse number="17"> Eahkedis Jesus bođii dohko dainna guoktenuppelohkásiin. </verse>
          <verse number="18"> Go sii ledje čohkkámin beavddis boradeamen, de son celkkii: «Duođaid, mun cealkkán didjiide: Muhtun dis beahttá mu, muhtun gii lea boradeamen muinna.» </verse>
          <verse number="19"> Dalle sii šlundo, ja okta nubbi jearragođii sus: «Almma mun gal in leat dat?» </verse>
          <verse number="20"> Muhto son vástidii: «Lea muhtun dán guoktenuppelohkásis, muhtun gii buonjosta lihtis muinna oktanaga. </verse>
          <verse number="21"> Olbmobárdni vuolgá eret, nugo lea čállojuvvon su birra, muhto vuoi dan olbmo guhte beahttá Olbmobártni! Dan olbmui livččii buoret jos son ii livčče goassege riegádan.»</verse>
        </section>
        <section title="Bassi eahkedismállásat ásahuvvojit">
          <verse number="22"> Go sii ledje boradeamen, de Jesus válddii láibbi, rohkadalai giittusrohkosa, doadjalii dan, attii sidjiide ja celkkii: «Váldet dán, dát lea mu rumaš.» </verse>
          <verse number="23"> Ja son válddii geara, giittii Ipmila, attii sidjiide, ja sii juhke buohkat das. </verse>
          <verse number="24"> Son celkkii: «Dát lea mu varra, lihtu varra, mii golggahuvvo eatnagiid ovddas. </verse>
          <verse number="25"> Duođaid, mun cealkkán didjiide: In juga šat viidnemuora šattus ovdal go dan beaivvi go jugan varas viinni Ipmila riikkas.»</verse>
        </section>
        <section title="Jesus einnosta Biehtára biehttaleami">
          <verse number="26"> Go sii ledje lávlon máidnunlávlaga, de manne olggos Oljovárrái. </verse>
          <verse number="27"> Jesus celkkii sidjiide: «Dii buohkat vearránehpet mus, dasgo lea čállojuvvon: Mun časkkán geahčči, ja eallu bieđgana. </verse>
          <verse number="28"> Muhto maŋŋil go mun lean bajásčuoččáldahttojuvvon, de manan din ovdalis Galileai.» </verse>
          <verse number="29"> Biehtár dajai sutnje: «Vaikko buohkat vearránivčče dus, de mun goittot in goassege daga dan.» </verse>
          <verse number="30"> Jesus vástidii: «Duođaid, mun cealkkán dutnje: Otná ija, ovdal go vuoncávaris biškkáda guktii, don biehttalat mu golbmii.» </verse>
          <verse number="31"> Muhto Biehtár nannii velá garrasit: «Vaikko vel jámášin duinna, de in eisege biehttal du!» Aiddo nu buohkat dadje.</verse>
        </section>
        <section title="Getsemanes">
          <verse number="32"> Sii bohte báikái man namma lea Getsemane, ja son celkkii máhttájeddjiidasas: «Čohkánehket dása dan boddii go mun rohkadalan!» </verse>
          <verse number="33"> De son válddii fárrosis Biehtára, Jáhkoba ja Johanasa, ja son doarggistišgođii ja ballagođii sakka. </verse>
          <verse number="34"> Son celkkii sidjiide: «Mu siellu lea lossa morrašis jápmima rádjái. Báhcet dása ja gohcet!» </verse>
          <verse number="35"> Son manai veahá guhkkelii, luoitádii eatnamii ja rohkadalai ahte dat diibmu manašii su meattá, jos livččii vejolaš. </verse>
          <verse number="36"> Son celkkii: «Abba, Áhčážan! Buot lea dutnje vejolaš. Váldde mus eret dán geara! Allos dattege šatta nugo mun dáhtun, muhto nugo don dáhtut.» </verse>
          <verse number="37"> Son máhcai ja gávnnai sin oađđimin ja celkkii Biehtárii: «Simmon, oađát go? It go nagadan gohcit ovttage diimmu? </verse>
          <verse number="38"> Gohcet ja rohkadallet amadet šaddat geahččalussii! Vuoigŋa gal lea geargat, muhto oažži lea headju.» </verse>
          <verse number="39"> Son manai fas eret ja rohkadalai seammá sániiguin. </verse>
          <verse number="40"> Go son bođii ruovttoluotta, de gávnnai sin fas oađđimin, dasgo sin čalmmit ledje lossadat nahkáriin, eai ge sii diehtán maid vástidit. </verse>
          <verse number="41"> Son bođii sin lusa goalmmádassii ja celkkii: «Ain go lehpet oađđimin ja vuoiŋŋasteamen? Dál lea doarvi. Diibmu lea boahtán. Olbmobárdni addojuvvo dál suttolaččaid gieđaide. </verse>
          <verse number="42"> Čuožžilehket, vulgot! Gehččet, son guhte beahttá mu, lea lahka.»</verse>
        </section>
        <section title="Jesus váldojuvvo gitta">
          <verse number="43"> Dan seammás, go son lei ain sárdnumin, bođii Judas, okta dan guoktenuppelohkásis, ja su fárus joavku mas ledje miehkit ja soappit. Sii bohte bajitbáhpaid, čálaoahppavaččaid ja vuorrasiid luhtte. </verse>
          <verse number="44"> Beahtti lei šiehtadan singuin mearkka: «Dat gean mun cummistan, son dat lea. Váldet su ja dolvot su eret sihkkaris geahčuin.» </verse>
          <verse number="45"> Ja go son bođii, de manai dan seammás Jesusa lusa ja dajai: «Rabbi!» ja cummistii su. </verse>
          <verse number="46"> De sii dohppejedje Jesusa ja válde su gitta. </verse>
          <verse number="47"> Okta sis geat ledje das, rohttii miehkis ja čuolastii bajimušbáhpa bálvaleaddji ja čuohpai sus bealji eret. </verse>
          <verse number="48"> Jesus celkkii sidjiide: «Dii lehpet vuolgán mihkiiguin ja soppiiguin váldit mu gitta, dego livččen rievvár. </verse>
          <verse number="49"> Beaivválaččat ledjen dinguin ja oahpahin tempelšiljus, ehpet ge dii váldán mu gitta! Muhto dát dáhpáhuvai vai čállagat ollašuvašedje.» </verse>
          <verse number="50"> De buohkat guđđe su ja báhtaredje.</verse>
          <verse number="51"> Muhtun nuorra olmmái lei Jesusa fárus; sus lei dušše liidnegiesastat álás rupmašis birra. Sii dohppejedje su, </verse>
          <verse number="52"> muhto son luoitilii liidnegiesastaga ja báhtarii álásin.</verse>
        </section>
        <section title="Jesus Alla Ráđi ovddas">
          <verse number="53"> Sii dolvo Jesusa bajimušbáhpa lusa, ja buot bajitbáhpat, vuorrasat ja čálaoahppavaččat čoahkkanedje. </verse>
          <verse number="54"> Biehtár oavnnjildii Jesusa gitta bajimušbáhpa gárdimii. Das son čohkkái fávttaid gaskkas ja liekkadalai dollagáttis. </verse>
          <verse number="55"> Bajitbáhpat ja oppa Ráđđi oččodedje duođaštusa Jesusa vuostái vai beasašedje dubmet su jápmimii, muhto eai gávdnan maidege. </verse>
          <verse number="56"> Olusat bukte vearri duođaštusaid, muhto sin duođaštusat eai boahtán ovttaide. </verse>
          <verse number="57"> De muhtumat čuožžiledje ja bukte dán vearri duođaštusa su vuostái: </verse>
          <verse number="58"> «Mii leat gullan su cealkimin: Mun áiggun gaikkodit dán tempela mii lea huksejuvvon gieđaiguin, ja golmma beaivvis hukset nuppi mii ii leat huksejuvvon gieđaiguin.» </verse>
          <verse number="59"> Muhto eai dás ge boahtán sin duođaštusat ovttaide. </verse>
          <verse number="60"> Dalle bajimušbáhppa čuožžilii ja jearai Jesusis: «Ii go dus leat mihkkege dadjamušaid sin áššáskuhttimiidda?» </verse>
          <verse number="61"> Muhto son orui jávohaga ii ge vástidan maidege. Bajimušbáhppa jearai fas: «Leat go don Messias, buressivdniduvvon Ipmila Bárdni?» </verse>
          <verse number="62"> Jesus vástidii: «De lean, ja dii oažžubehtet oaidnit Olbmobártni čohkkámin Buotveagalačča olgeš gieđa bealde ja boahtimin almmi balvvaiguin.»</verse>
          <verse number="63"> Dalle bajimušbáhppa gaikkihii biktasis guovdat ja dajai: «Maid mii dál vihtaniiguin? </verse>
          <verse number="64"> Dii lehpet ieža gullan ipmilbilkádusa. Maid oaivvildehpet?» Buohkat dubmejedje su sivalažžan jápmit.</verse>
          <verse number="65"> Muhtumat čolgagohte su, ja sii gokče su muođuid, čorbme su ja dadje: «Einnos dal!» Maiddái fávttat huško su soppiiguin.</verse>
        </section>
        <section title="Biehtár biehttala Jesusa">
          <verse number="66"> Dan botta lei Biehtár vuollin šiljus. Muhtun bajimušbáhpa biigá bođii meattá, </verse>
          <verse number="67"> ja go son fuomášii Biehtára gii lei liekkadallamin, de geahčai sutnje ja dajai: «Don maiddái ledjet dáinna nasaretlaččain Jesusiin.» </verse>
          <verse number="68"> Muhto Biehtár biehttalii ja dajai: «Mun in ádde in ge ipmir maid don hálažat;» de son manai olggos poartalatnjii. Ja vuoncávaris biškkádii. </verse>
          <verse number="69"> Muhto biigá áiccai su das ja dadjagođii sidjiide geat ledje čuožžumin birra: «Diet lea okta sis.» </verse>
          <verse number="70"> Biehtár fas biehttalii. Veahá maŋŋelaš sii ge geat ledje čuožžumin das, dadje Biehtárii: «Duođaid, don leat okta sis. Don han leat galilealaš.» </verse>
          <verse number="71"> Muhto son garrudišgođii ja vuordnugođii: «In mun dovdda dien olbmá gean birra dii hállabehtet.» </verse>
          <verse number="72"> Dan seammás vuoncávaris biškkádii nuppádassii. De Biehtár muitái maid Jesus lei cealkán sutnje: «Ovdal go vuoncávaris biškkáda guktii, don biehttalat mu golbmii.» Ja son čirrosii.</verse>
        </section>
      </chapter>
      <chapter title="Kapittel 15">
        <section title="Jesus Alla Ráđi ovddas">
          <verse number="1"> Dakkaviđe iđedis bajitbáhpat, vuorrasat ja čálaoahppavaččat čoahkkanedje, ja oppa Ráđđi dagai mearrádusas. Sii čatne Jesusa, dolvo su eret ja adde su Pilatusa háldui.</verse>
          <verse number="2"> Pilatus jearai sus: «Leat go don juvddálaččaid gonagas?» Jesus vástidii sutnje: «Ieš han don dadjet dan.»  </verse>
          <verse number="3"> Bajitbáhpat váidaledje sakka su.  </verse>
          <verse number="4"> De Pilatus jearai fas: «It go don vástit maidege? Gula, mo sii áššáskuhttet du!»  </verse>
          <verse number="5"> Muhto Jesus ii vástidan sáni ge, ja Pilatus imaštalai.</verse>
          <verse number="6"> Basiid áiggi Pilatus lávii luoitit luovus ovtta fáŋgga, gean olmmošjoavku gáibidii.  </verse>
          <verse number="7"> Muhtun, gean namma lei Barabbas, lei giddagasas eará stuibmideddjiiguin; sii ledje sorbmen olbmuid stuimmiid siste.  </verse>
          <verse number="8"> Olmmošjoavku bođii Pilatusa lusa ja siđai su dahkat nugo lávii.  </verse>
          <verse number="9"> Ja son vástidii sidjiide: «Dáhttubehtet go mu luoitit juvddálaččaid gonagasa?» </verse>
          <verse number="10"> Dasgo son árvidii ahte bajitbáhpat ledje váidán Jesusa gáđašvuođas. </verse>
          <verse number="11"> Muhto bajitbáhpat hálahedje olmmošjoavkku nu ahte sii baicca dáhtto bidjat Barabbasa luovus. </verse>
          <verse number="12"> Pilatus jearai fas: «Maid mun dalle dagan suinna gean dii gohčodehpet juvddálaččaid gonagassan?» </verse>
          <verse number="13"> Sii čurvo sutnje: «Russiinávle su!» </verse>
          <verse number="14"> Pilatus jearai: «Maid baháid ba son lea dahkan?» Muhto sii huike vel jitnoseabbot: «Russiinávle su!» </verse>
          <verse number="15"> Ja Pilatus, guhte hálidii dahkat olbmuid miela mielde, luittii Barabbasa luovus, muhto Jesusa son spihččehii ja attii russiinávlejuvvot.</verse>
        </section>
        <section title="Soalddáhat bilkidit Jesusa">
          <verse number="16"> Soalddáhat dolvo Jesusa ladnešilljui ja gohččo čoahkkái oppa fáktaveaga. </verse>
          <verse number="17"> Sii cogge sutnje purpurbiktasa, bárgidedje bastilislátnjákruvnnu ja bidje su oaivái. </verse>
          <verse number="18"> De sii dearvvahišgohte su ja dadje: «Dearvva dutnje, juvddálaččaid gonagas!» </verse>
          <verse number="19"> Sii huško su oaivái soppiin, čolge su njeaiga ja luoitádedje su ovdii ja gopmárdalle su. </verse>
          <verse number="20"> Go sii ledje bilkidan su, de nulle sus eret purpurbiktasa ja cogge sutnje fas iežas biktasiid.</verse>
        </section>
        <section title="Jesus russiinávlejuvvo">
          <verse number="21"> De sii dolvo Jesusa olggos russiinávlejuvvot.  Jesusa ruossa sii bággejedje muhtun olbmá guoddit; son lei kyrenelaš Simmon, Aleksandrosa ja Rufusa áhčči, gii lei aiddo boahtimin meahcis. </verse>
          <verse number="22"> Sii dolvo Jesusa dan báikái man namma lea Golgata, jorgaluvvon «Oaivegállobáiki». </verse>
          <verse number="23"> Sii áigo addit sutnje viinni masa lei seaguhuvvon myrra, muhto son ii váldán dan. </verse>
          <verse number="24"> De sii russiinávlejedje Jesusa ja juogadedje su biktasiid vuorbádallamiin maid giige galggai oažžut. </verse>
          <verse number="25"> Lei goalmmát diibmu go russiinávlejedje su. </verse>
          <verse number="26"> Ledje čállán váidalusa su vuostái ná: «Juvddálaččaid gonagas.» </verse>
          <verse number="27"> Oktan suinna sii russiinávlejedje guokte rievvára, nuppi su olgeš ja nuppi su gurut beallái. </verse>
          <verse number="28"> Nu ollašuvai dat čálasátni mii cealká: Son lohkkojuvvui láhkarihkkuid searvái. </verse>
          <verse number="29"> Sii geat vázze meattá, bárde oaivvi ja bilkidedje su </verse>
          <verse number="30"> Beastte dál iežat ja njieja ruossas!» </verse>
          <verse number="31"> Seammá láhkái bajitbáhpat ja čálaoahppavaččat ge bilkidedje su ja dadje guhtet guimmiidasaset: «Earáid son gal lea beastán, muhto iežas ii sáhte beastit! </verse>
          <verse number="32"> Messias, Israela gonagas, njidjos dal ruossas, vai mii beassat oaidnit ja oskut!» Maiddái soai geat leigga russiinávlejuvvon oktan suinna, hiddjideigga su.</verse>
        </section>
        <section title="Jesus jápmá">
          <verse number="33"> Go guđat diibmu dievai, de bođii seavdnjadas oppa riikka badjel, ja dat bisttii gitta ovccát diimmu rádjái. </verse>
          <verse number="34"> Ovccát diimmus Jesus čuorvvui alla jienain: «Eloi, Eloi, lema sabaktani?» Dat lea: «Ipmilan, Ipmilan, manne don leat mu guođđán?» </verse>
          <verse number="35"> Muhtumat sis geat čužžo das, gulle dan ja dadje: «Gullet, son čuorvu Elia.» </verse>
          <verse number="36"> De muhtun viegai ja njuoskadii guobbarasa ettetviinniin, bijai dan soabbegeahčái ja attii sutnje juhkat. Son dajai: «Ale vuos, gehččot boahtá go Elia váldit su vuolás.» </verse>
          <verse number="37"> Muhto Jesus čurvii alla jienain ja attii vuoiŋŋas. </verse>
          <verse number="38"> Ja tempela ovdaloavdda gaikánii guovdat, badjeravddas gitta vuolleravdii. </verse>
          <verse number="39"> Go offiseara gii čuoččui aiddo su buohta, oinnii mo son attii vuoiŋŋas, de dajai: «Duođaid, dát olmmoš lei Ipmila Bárdni!»</verse>
          <verse number="40"> Veahá gaskka das eret ledje maiddái muhtun nissonat geahččamin. Sin searvvis lei Márjá Magdalena, Márjá, nuorat Jáhkoba ja Jovssesa eadni, ja Salome. </verse>
          <verse number="41"> Sii ledje čuvvon Jesusa ja bálvalan su go son lei Galileas. Das ledje čuožžumin maiddái ollu eará nissonat geat ledje boahtán bajás Jerusalemii oktan suinna.</verse>
        </section>
        <section title="Jesus hávdáduvvo">
          <verse number="42"> Go lei juo šaddan eahket, ja go lei ráhkkananbeaivi, dat mearkkaša beaivvi ovdal sábbáha, </verse>
          <verse number="43"> de bođii arimatealaš Jovsset, alla ráđđehearrá, gii ieš lei vuordimin Ipmila riikka. Son arvvai mannat Pilatusa lusa ja siđai Jesusa rupmaša. </verse>
          <verse number="44"> Pilatus imaštii ahte Jesus lei juo jápmán ja gohčui offiseara lusas ja jearai sus guhká go Jesus lei leamaš jápmán. </verse>
          <verse number="45"> Go offiseara lei duođaštan sutnje dán, de son attii Jovssehii rupmaša. </verse>
          <verse number="46"> Jovsset osttii fiinna liinni, válddii Jesusa vuolás, giesai su liinni sisa ja bijai su hávdái mii lei čullojuvvon báktái. Ráiggi ovdii fierahii geađggi. </verse>
          <verse number="47"> Márjá Magdalena ja Márjá, Jovssesa eadni, oinniiga gosa Jesus biddjojuvvui.</verse>
        </section>
      </chapter>
      <chapter title="Kapittel 16">
        <section title="Jesusa bajásčuožžileapmi">
          <verse number="1"> Go sábbát lei vássán, de Márjá Magdalena ja Márjá, Jáhkoba eadni, ja Salome oste njálggahájat vuoidasiid, vai besset vuolgit vuoiddadit su.  </verse>
          <verse number="2"> Hui árrat vahku vuosttaš beaivvi sii bohte hávddi lusa, go beaivváš badjánii.  </verse>
          <verse number="3"> Sii dadje guhtet guimmiidasaset: «Gii fieraha eret geađggi hávddi ovddas?»  </verse>
          <verse number="4"> Muhto go sii geahčastedje, de oidne ahte geađgi lei fierahuvvon eret; dat lei sakka stuoris.  </verse>
          <verse number="5"> Sii manne hávddi sisa ja oidne nuorra olbmá čohkkámin olgeš bealde, gárvodan vilges, guhkes biktasiin, ja sii suorganedje.  </verse>
          <verse number="6"> Muhto son celkkii sidjiide: «Allet bala! Dii lehpet ohcamin nasaretlačča Jesusa, guhte russiinávlejuvvui. Son lea bajásčuoččáldahttojuvvon, ii son leat dás. Gehččet, die lea báiki gosa sii bidje su!  </verse>
          <verse number="7"> Muhto mannet muitalit su máhttájeddjiide ja Biehtárii ahte son manná din ovdalis Galileai; doppe dii beassabehtet oaidnit su, nugo son celkkii didjiide.»  </verse>
          <verse number="8"> De sii manne olggos ja báhtaredje eret hávddi luhtte, dorggiidan ja suorganan. Eai ge muitalan maidege geasage, dasgo sii balle.</verse>
        </section>
        <section title="Jesus almmustahttá iežas máhttájeddjiidasas">
          <verse number="9"> Go Jesus lei bajásčuožžilan árrat vahku vuosttaš beaivvi, de son almmustahtii iežas vuos Márjá Magdalenai, geas son lei ádján olggos čieža bahá vuoiŋŋa. </verse>
          <verse number="10"> Márjá manai muitalit dan sidjiide geat ledje leamaš su mielde, ja geat dál moraštedje ja čirro. </verse>
          <verse number="11"> Muhto go sii gulle ahte Jesus lei eallimin, ja ahte Márjá lei oaidnán su, de eai luohttán dasa. </verse>
          <verse number="12"> Das maŋŋil Jesus almmustahtii iežas eará hámis guoktásii sis, go soai leigga vázzimin geaidnoráigge eret gávpogis. </verse>
          <verse number="13"> Soai manaiga maiddái muitalit earáide, muhto eai sii jáhkkán sudnuide ge.</verse>
          <verse number="14"> Loahpas son almmustahtii iežas oktanuppelohkái máhttájeddjiidasas go sii ledje čohkkámin beavddis. Son cuiggodii sin eahpeoskku ja garra váimmuid go eai lean jáhkkán sidjiide geat ledje oaidnán su bajásčuožžileami maŋŋil.</verse>
          <verse number="15"> De son celkkii sidjiide: «Vulget oppa máilbmái ja sárdnidehket evangeliuma buot sivdnádusaide! </verse>
          <verse number="16"> Dat guhte osku ja gásttašuvvo, bestojuvvo, muhto dat guhte ii oskko, dubmejuvvo. </verse>
          <verse number="17"> Ja dát mearkkat čuvvot sin geat oskot: Sii ádjet olggos bahá vuoiŋŋaid mu nammii, sii sárdnot ođđa gielaid, </verse>
          <verse number="18"> ja sii dohppejit gearbmašiid gieđaideasetguin. Jos sii jugažit ge jámolaš mirkko, de dat ii vahágahte sin. Sii bidjet gieđaideaset buhcciid ala, ja dat dearvvašmahttojuvvojit.»</verse>
        </section>
        <section title="Jesus váldojuvvo bajás albmái">
          <verse number="19"> Go Hearrá Jesus lei sárdnon sidjiide dán, de váldojuvvui bajás albmái ja čohkánii Ipmila olgeš gieđa beallái. </verse>
          <verse number="20"> Muhto sii vulge ja sárdnidedje juohke sajis, ja Hearrá ieš doaimmai singuin ja duođaštii sáni oavdomearkkaiguin.</verse>
        </section>
      </chapter>
    </book>
    <book title="Evangelium Lukasa mielde">
      <chapter title="Kapittel 1">
        <section title="Ovdasátni">
          <verse number="1"> Olusat leat riepman govvidit daid dáhpáhusaid mat leat ollašuvvan min gaskkas,  </verse>
          <verse number="2"> dan mielde maid sii geat álggu rájes ledje čalmmálaš duođašteaddjit ja sáni bálvaleaddjit, leat muitalan midjiide.  </verse>
          <verse number="3"> Go mun ge dál lean suokkardan dárkilit buot dáhpáhusaid gitta álggu rájes, de lean mearridan čállit daid dutnje, alla árvosaš Teofilos,  </verse>
          <verse number="4"> vai don áddešit man luohtehahtti dat oahpahus lea maid don leat ožžon.</verse>
        </section>
        <section title="Gásttašeaddji riegádeapmi lohpiduvvo">
          <verse number="5"> Dan áiggi go Herodes lei Judea gonagassan, lei doppe Sakarja-nammasaš báhppa gii gulai Abia báhppaossodahkii. Su áhkká lei maiddái Arona sogas, ja su namma lei Elisabet.  </verse>
          <verse number="6"> Soai leigga guktot vanhurskásat Ipmila ovddas ja eliiga láitemeahttumin Hearrá báhkkomiid ja njuolggadusaid mielde.  </verse>
          <verse number="7"> Soai leigga mánáheamit, dasgo Elisabet ii sáhttán oažžut máná; ja guktot leigga juo eallilan olbmot.</verse>
          <verse number="8"> Muhtun beaivvi Sakarja lei bálvaleamen báhppan Ipmila ovddas, dasgo dál lei su joavkku vuorru.  </verse>
          <verse number="9"> Vieru mielde vuorbáduvvui báhpaid gaskkas, ja nu šattai Sakarja vuorbi mannat Hearrá tempelii oaffaruššat suovvasa áltára alde. </verse>
          <verse number="10"> Oaffaruššama botta buot olbmot ledje olggobealde rohkadallamin. </verse>
          <verse number="11"> De Hearrá eŋgel almmustuvai sutnje, suovasáltára olgeš bealde. </verse>
          <verse number="12"> Sakarja suorganii go oinnii su, ja sutnje bođii ballu. </verse>
          <verse number="13"> Muhto eŋgel celkkii sutnje: «Ale bala, Sakarja! Dasgo Ipmil lea gullan du rohkosa. Du áhkká Elisabet riegádahttá dutnje bártni, ja don galggat gohčodit su Johanassan. </verse>
          <verse number="14"> Son šaddá dutnje illun ja ávvun, ja olusat illudit su riegádeami dihtii. </verse>
          <verse number="15"> Dasgo son šaddá stuorisin Hearrá ovddas. Viinni dahje garra juhkamuša son ii juga, ja eatnis heakka rájes son lea dievva Bassi Vuoiŋŋas. </verse>
          <verse number="16"> Son jorgalahttá olusiid Israelas ruovttoluotta Hearrái Ipmilasaset. </verse>
          <verse number="17"> Son manná Hearrá ovddabealde Elia vuoiŋŋain ja fámuin, jorgalan dihtii áhčiid váimmuid mánáide ja addin dihtii eahpegulolaččaide vanhurskkis miela, ja ná son ráhkkanahttá álbmoga Hearrái.»</verse>
          <verse number="18"> Sakarja jearai eŋgelis: «Mo sáhtán mun diehtit ahte dáhpáhuvvá ná? Mun han lean boaris, ja mu áhkká lea maid juo eallilan olmmoš.» </verse>
          <verse number="19"> Eŋgel vástidii: «Mun lean Gabriel gii čuoččun Ipmila muođuid ovddas. Mun lean vuolggahuvvon sárdnut dutnje ja buktit dán illusága. </verse>
          <verse number="20"> Muhto don šattat gielaheapmin it ge sáhte hállat ovdal go dan beaivvi go dát dáhpáhuvvá, danne go it oskon mu sániide mat ollašuvvet go áigi dievvá.»</verse>
          <verse number="21"> Olbmot vurde Sakarja ja ovddošedje manne son ádjánii tempelis. </verse>
          <verse number="22"> Go son bođii olggos, de ii máhttán hállat, ja sii árvidedje ahte son lei oaidnán oainnáhusa tempelis. Son dušše nuvkkihii sidjiide ja bisui gielaheapmin.</verse>
          <verse number="23"> Go su bálvalusáigi lei nohkan, de son manai ruktosis. </verse>
          <verse number="24"> Veahá maŋŋelaš šattai su áhkká Elisabet máná vuostái, ja son čiehkádii viđa mánnui olbmuid ovddas. </verse>
          <verse number="25"> Son dajai: «Dán lea Hearrá dahkan munnje. Dál son lea geahččan munnje ja luvven mu eret olbmuid bilkkus.»</verse>
        </section>
        <section title="Sáhka Márjái">
          <verse number="26"> Go Elisabet lei guđat mánus, de Ipmil vuolggahii eŋgel Gabriela muhtun Galilea gávpogii man namma lei Nasaret, </verse>
          <verse number="27"> nieidda lusa gii lei lohpádallan Jovssehiin, Dávveda sogalaččain; nieidda namma lei Márjá. </verse>
          <verse number="28"> Eŋgel bođii su lusa ja celkkii: «Dearvva dutnje, don guhte leat ožžon árpmu! Hearrá lea duinna!» </verse>
          <verse number="29"> Son suorganii sakka eŋgela sániid dihtii ja imaštii maid dát buorástahttin mearkkašivččii. </verse>
          <verse number="30"> Muhto eŋgel celkkii sutnje: «Ale bala, Márjá! Dasgo Ipmil lea čájehan dutnje árpmu. </verse>
          <verse number="31"> Geahča, don šattat máná vuostái ja riegádahtát bártni ja bijat sutnje nama Jesus. </verse>
          <verse number="32"> Son šaddá leat stuoris ja gohčoduvvo Alimusa Bárdnin. Hearrá Ipmil addá sutnje su áhči Dávveda truvnnu, </verse>
          <verse number="33"> ja son ráđđe agálaččat Jáhkoba soga, ja su gonagasriika ii noga goassege.» </verse>
          <verse number="34"> Márjá jearai eŋgelis: «Mo dát sáhttá dáhpáhuvvat go in leat leamaš ovttainge olbmáin?» </verse>
          <verse number="35"> Eŋgel vástidii: «Bassi Vuoigŋa boahtá du badjelii, ja Alimusa fápmu suoivanastá du badjel. Dan dihtii lea bassi dat mánná gii riegáda ja gohčoduvvo bassin ja Ipmila Bárdnin. </verse>
          <verse number="36"> Ja fuolkát Elisabet han lea maiddái vuordimin bártni, vaikko lea boaris. Daddjojuvvui ahte son ii sáhte oažžut máná, muhto dál son lea juo guđat mánus. </verse>
          <verse number="37"> Dasgo ii mihkkege leat veadjemeahttun Ipmilii.» </verse>
          <verse number="38"> Dalle Márjá celkkii: «Mun lean Hearrá bálvaleaddji. Šaddos munnje nugo don leat cealkán.» Ja eŋgel guđii su.</verse>
        </section>
        <section title="Márjá galleda Elisabeta">
          <verse number="39"> Moadde beaivvi maŋŋil Márjá vulggii ja doamai várregiliide, muhtun Judea gávpogii. </verse>
          <verse number="40"> Son manai Sakarja vissui ja buorástahtii Elisabeta. </verse>
          <verse number="41"> Go Elisabet gulai Márjjá buorástahttima, de mánná lihkastii su siste ja Bassi Vuoigŋa devddii su. </verse>
          <verse number="42"> Elisabet čuorvvui alla jienain: «Buressivdniduvvon leat don nissoniid gaskkas, ja buressivdniduvvon lea du heakka šaddu. </verse>
          <verse number="43"> Gii ba mun leaččan, ahte Hearrán eadni boahtá mu lusa? </verse>
          <verse number="44"> Dasgo dalle go mun gullen du buorástahttima, de mánná lihkastii ávuin mu siste. </verse>
          <verse number="45"> Ja ávdugas son guhte oskkui, dasgo dat maid Hearrá lea cealkán sutnje, ollašuvvá.»</verse>
        </section>
        <section title="Márjjá máidnunlávlla">
          <verse number="46"> Dalle Márjá celkkii: Mu siellu rámida Hearrá,</verse>
          <verse number="47"> ja mu vuoigŋa ávvuda Ipmila, mu beasti, dihtii.</verse>
          <verse number="48"> Dasgo son lea geahččan vuollegis bálvaleaddjásis. Dás duohko buot sogat rámidit mu ávdugassan,</verse>
          <verse number="49"> dasgo buotveagalaš Ipmil dahká munnje stuora daguid, bassi lea su namma.</verse>
          <verse number="50"> Sogas sohkii son árkkálmastá sin geat ballet sus.</verse>
          <verse number="51"> Su gievrras gieđat dahket fámolaš daguid; son biđge sin geain leat čeavlás jurdagat sin váimmuin,</verse>
          <verse number="52"> ja nordada ráđđejeddjiid eret truvnnuin ja bajida smávváid.</verse>
          <verse number="53"> Son biebmá nealguid buriid attáldagaiguin, muhto riggáid son vuolggaha eret iežas luhtte guoros gieđaid.</verse>
          <verse number="54"> Son veahkeha bálvaleaddjis Israela ii ge vajáldahte árpmiheames su,</verse>
          <verse number="55"> nugo lohpidii min máddariidda, Abrahamii ja su sohkii, agálaš áigái.</verse>
          <verse number="56"> Márjá orui Elisabeta luhtte sullii golbma mánu, ja de máhcai ruoktot.</verse>
        </section>
        <section title="Gásttašeaddji Johanas riegáda">
          <verse number="57"> Dál dievai áigi goas Elisabet galggai riegádahttit, ja son riegádahtii bártni. </verse>
          <verse number="58"> Go su siidaguoimmit ja fuolkkit gulle ahte Hearrá lei čájehan sutnje nu stuora árpmu, de sii illudedje suinna.</verse>
          <verse number="59"> Gávccát beaivvi sii bohte birračuohppat bártni. Sii hálidedje gohčodit su Sakarjan áhčis mielde, </verse>
          <verse number="60"> muhto eadnis dajai: «Ii, su namma galgá leat Johanas.» </verse>
          <verse number="61"> Sii vástidedje: «Ii han ovttasge du sogas leat dat namma.» </verse>
          <verse number="62"> De sii nuvkkihedje áhččái manin son dáhtui gohčodit máná. </verse>
          <verse number="63"> Son siđai távvala ja čálii: «Su namma lea Johanas.» Dalle buohkat ovddošedje, </verse>
          <verse number="64"> muhto dan seammás Sakarja oaččui fas hállannávccaid, ja son máidnugođii Ipmila. </verse>
          <verse number="65"> Buot sudno ránnjáid badjelii bođii ballu, ja sáhka dan birra mii lei dáhpáhuvvan, viidánii Judea várregiliide. </verse>
          <verse number="66"> Buohkat geat gulle dan, vurkejedje dan váimmuidasaset ja jerre: «Mii son dán mánás boahtá?» Ja Hearrá giehta láidii su.</verse>
        </section>
        <section title="Sakarja máidnunlávlla">
          <verse number="67"> Bassi Vuoigŋa devddii Sakarja, ja son sártnui profehtalaččat:</verse>
          <verse number="68"> Máidnojuvvon lehkos Hearrá, Israela Ipmil, dasgo son oahppaladdá álbmogis ja lonista dan.</verse>
          <verse number="69"> Son čuoččáldahttá midjiide bestojumi čoarvvi bálvaleaddjis Dávveda sogas,</verse>
          <verse number="70"> nugo son lohpidii dološ áiggi rájes bassi profehtaidis bokte,</verse>
          <verse number="71"> ahte mii bestojuvvošeimmet min vašálaččain, buohkain geat vašuhit min.</verse>
          <verse number="72"> Nu son árpmiha min máddariid ja atná muittus bassi lihtus,</verse>
          <verse number="73"> dan váli maid son vuortnui min áhččái Abrahamii,</verse>
          <verse number="74"> ahte son gádju min eret min vašálaččain, vai mii balakeahttá beasašeimmet bálvalit su</verse>
          <verse number="75"> buhtisvuođas ja vanhurskkisvuođas su muođuid ovddas buot beivviideamet.</verse>
          <verse number="76"> Ja don, mánážan, gohčoduvvot Alimusa profehtan, dasgo don manat Hearrá ovddas ja válmmaštahtát su geainnuid</verse>
          <verse number="77"> ja oahpásmahtát su álbmogii bestojumi suttuid ándagassii addojumiin,</verse>
          <verse number="78"> dasgo min Ipmil lea árbmugas ja váibmoláđis. Son oahppaladdá min allagasas dego beaivváža badjáneapmi,</verse>
          <verse number="79"> báitin dihtii sidjiide geat orrot seavdnjadasas ja jápmima suoivanis, ja láiden dihtii min julggiid ráfi geidnui.</verse>
          <verse number="80"> Ja bárdni šattai bajás ja gievrrui vuoiŋŋas. Son orui mehciin, gitta dan beaivvi rádjái go son galggai loaiddastit Israela ovdii.</verse>
        </section>
      </chapter>
      <chapter title="Kapittel 2">
        <section title="Jesus riegáda">
          <verse number="1"> Daid beivviid bođii gohččun keaisár Augustusis ahte oppa máilbmi galggai čálihuvvot olmmošlohkui.  </verse>
          <verse number="2"> Dat lei vuosttaš čáliheapmi, ja dat dáhpáhuvai go Kvirinius lei Syria eananhearrá.  </verse>
          <verse number="3"> Buohkat vulge čálihit iežaset, iešguhtege gávpogasas.</verse>
          <verse number="4"> Jovsset vulggii dalle Nasaret gávpogis bajás Judeai, Dávveda gávpogii Betlehemii, go son lei Dávveda sogas ja nális,  </verse>
          <verse number="5"> čálihit iežas oktan Márjjáin, gii lei lohpiduvvon sutnje áhkkán ja gii lei máná vuostái.  </verse>
          <verse number="6"> Go soai leigga doppe, de dievai áigi go son galggai riegádahttit,  </verse>
          <verse number="7"> ja son riegádahtii bártnis, vuosttašriegádeaddji, giesai su ja bijai su krubbái, dasgo sudnuide ii lean idjasadji.</verse>
          <verse number="8"> Dan guovllus ledje sávzageahččit guođoheamen sávzaealuset ihkku.  </verse>
          <verse number="9"> Fáhkkestaga čuoččui Hearrá eŋgel sin ovddas, ja Hearrá hearvásvuohta báittii sin birra. Sii suorganedje sakka. </verse>
          <verse number="10"> Muhto eŋgel celkkii sidjiide: «Allet bala! Mun muitalan didjiide stuora illusága, mii šaddá illun oppa álbmogii: </verse>
          <verse number="11"> Didjiide lea odne riegádan beasti Dávveda gávpogis; son lea Kristus, Hearrá. </verse>
          <verse number="12"> Ja dát lea didjiide mearkan: Dii gávdnabehtet máná mii lea gissojuvvon ja veallámin kruppás.» </verse>
          <verse number="13"> Ja fáhkkestaga lei eŋgela luhtte almmálaš veahka, mii máinnui Ipmila ja lávllui:</verse>
          <verse number="14"> «Gudni lehkos Ipmilii allagasas ja ráfi eatnama alde olbmuide geaid Ipmil árpmiha!»</verse>
          <verse number="15"> Go eŋgelat ledje guođđán sin ja máhccan albmái, de guođoheaddjit dadje guhtet guoibmáseaset: «Vulgot dal Betlehemii geahččat dan mii lea dáhpáhuvvan, ja man Hearrá lea almmuhan midjiide.» </verse>
          <verse number="16"> Ja sii doapmaledje dohko ja gávdne Márjjá ja Jovsseha ja unna mánáža mii lei veallámin kruppás. </verse>
          <verse number="17"> Go sii ledje oaidnán su, de muitaledje buot mii lei celkojuvvon sidjiide dan máná birra. </verse>
          <verse number="18"> Buohkat geat ledje gullamin, ovddošedje dan maid guođoheaddjit muitaledje. </verse>
          <verse number="19"> Muhto Márjá vurkii visot váibmosis ja guorahalai dan. </verse>
          <verse number="20"> Guođoheaddjit máhcce ruoktot, máinnodettiin ja rámidettiin Ipmila buot daid ovddas maid sii ledje gullan ja oaidnán; buot lei nugo lei celkojuvvon sidjiide.</verse>
          <verse number="21"> Gávccát beaivvi go son galggai birračuhppojuvvot, de son oaččui nama Jesus, nugo eŋgel lei gohččon ovdal go son sahkanii eatnis heggii.</verse>
        </section>
        <section title="Simmon ja Ánná tempelis">
          <verse number="22"> Go dat áigi bođii go sii Movssesa lága mielde galge buhtistuvvot, de Jovsset ja Márjá válddiiga máná mielde bajás Jerusalemii guoddit su Hearrá ovdii. </verse>
          <verse number="23"> Dasgo Hearrá láhkii lea čállojuvvon ahte juohke vuosttašriegádan bárdnemánná galgá vihahuvvot Hearrái. </verse>
          <verse number="24"> Sii galge maiddái buktit oaffara nugo Hearrá láhka gohčču: turtelduvvápára dahje guokte duvváčivgga.</verse>
          <verse number="25"> Jerusalemis ásai dan áiggi olmmái gean namma lei Simmon; son lei vanhurskkis ja ipmilbalolaš ja vurddii Israela jeđđehusa. Bassi Vuoigŋa lei su badjel, </verse>
          <verse number="26"> ja Vuoigŋa lei almmustahttán sutnje ahte son ii muosát jápmima ovdal go lea oaidnán su gean Hearrá lea vuoiddadan. </verse>
          <verse number="27"> Vuoigŋa doalvvui su tempelii, ja go Jesusa vánhemat bođiiga sisa mánáin dahkan dihtii lága vieru mielde, </verse>
          <verse number="28"> de Simmon válddii máná sallasis, máinnui Ipmila ja celkkii:</verse>
          <verse number="29"> Hearrá, dál divttát bálvaleaddját vuolgit dáppe ráfis, nugo don leat cealkán.</verse>
          <verse number="30"> Dasgo mu čalmmit leat oaidnán du bestojumi</verse>
          <verse number="31"> man don leat ráhkadan buot álbmogiid oidnosis,</verse>
          <verse number="32"> čuovgasa mii šaddá almmustussan báhkiniidda ja gudnin du álbmogii Israelii.</verse>
          <verse number="33"> Eadnis ja áhččis ovddošeigga dan mii daddjojuvvui máná birra. </verse>
          <verse number="34"> Ja Simmon buressivdnidii sin ja dajai su eadnái Márjái: «Geahča, dát mánná lea biddjon jorralussan ja čuoččáldahttojupmin olusiidda Israelis ja mearkan mii vuostálastojuvvo, </verse>
          <verse number="35"> vai eatnat váimmuid jurdagat almmustuvašedje. Muhto miehkki manná maiddái du sielu čađa.»</verse>
          <verse number="36"> Das lei maiddái nisu gii lei profehta, Ánná, Fanuela nieida, Ašera čearddas. Son lei hui boaris; son lei náitalan nuorran ja lei eallán čieža jagi boatnjáinis. </verse>
          <verse number="37"> Dasto lei eallán leaskan, dassážii go son dál lei gávcciloginjeallje jagi boaris. Son ii goassege guođđán tempela, muhto bálvalii Ipmila borakeahttáivuođain ja rohkosiiguin ijat beaivái. </verse>
          <verse number="38"> Dál son ge bođii ovdan ja máinnui Ipmila; ja son sártnui máná birra buohkaide geat ledje vuordimin Jerusalema lonástusa.</verse>
          <verse number="39"> Go Jovsset guovttos Márjjáin leigga ollašuhttán buot dan mii lei mearriduvvon Hearrá lágas, de máhcaiga Galileai, ruovttugávpogii Nasaretii. </verse>
          <verse number="40"> Ja bárdni stuorui ja gievrrui, ja son lei dievva viissisvuođas, ja Ipmila árbmu lei su badjel.</verse>
        </section>
        <section title="Jesus guoktenuppelotjahkásažžan tempelis">
          <verse number="41"> Juohke jagi Jesusa vánhenguovttos láviiga mannat Jerusalemii beassášbasiide. </verse>
          <verse number="42"> Go Jesus lei guoktenuppelot jagi boaris, de sii manne dohko bajás, nugo lei vierru basiid áiggi. </verse>
          <verse number="43"> Muhto go bassebeaivvit ledje vássán, ja sii vulge fas ruoktot, de bárdni bázii Jerusalemii, almmá vánhemiiddis dieđekeahttá. </verse>
          <verse number="44"> Soai gáttiiga ahte son lei sin fáru mielde, ja olles beaivi manai ovdal go jearahišgođiiga fulkkiin ja ustibiin. </verse>
          <verse number="45"> Go soai eaba gávdnan su, de máhcaiga Jerusalemii ohcat su doppe. </verse>
          <verse number="46"> Golmma beaivvi geažes gávnnaiga su tempelis. Son lei čohkkámin oahpaheddjiid gaskkas, guldalii sin ja jearahalai sis. </verse>
          <verse number="47"> Buohkat geat gulle su, imaštalle su jierpmi ja vástádusaid. </verse>
          <verse number="48"> Vánhenguovttos hirpmástuvaiga sakka go oinniiga su, ja su eadni dajai sutnje: «Mánážan, mo don sáhttet dahkat dán munnuide? Moai áhčiinat letne ohcan du baluin.» </verse>
          <verse number="49"> Muhto son vástidii: «Manne doai ozaide mu? Eahppi go ipmirdan ahte mun ferten leat Áhččán viesus?» </verse>
          <verse number="50"> Muhto eaba soai árvidan maid son oaivvildii dáinna.</verse>
          <verse number="51"> De son manai sudnuin vuolás Nasaretii ja lei jegolaš sudnuide. Su eadni vurkii buot dáid váibmosis. </verse>
          <verse number="52"> Ja Jesus ovdánii agis ja viissisvuođas ja lei illun Ipmilii ja olbmuide.</verse>
        </section>
      </chapter>
      <chapter title="Kapittel 3">
        <section title="Gásttašeaddji Johanas">
          <verse number="1"> Lei keaisár Tiberiusa vihttanuppelogát ráđđenjagis; Pontius Pilatus lei dalle Judea eananhearrán; Herodes lei guovllugonagassan Galileas, su viellja Filip Itureas ja Trakonitisis, ja Lysanias lei guovllugonagassan Abilenes,  </verse>
          <verse number="2"> ja Hannas ja Kaifas leigga bajimušbáhppan. Dalle Ipmila sátni bodii Johanassii, Sakarja bárdnái, meahcis.  </verse>
          <verse number="3"> Ja son jođii Jordana guovlluid miehtá ja sárdnidii jorgaleami gástta suttuid ándagassii addojupmin,  </verse>
          <verse number="4"> nugo lea čállojuvvon profehta Jesaja girjái: Jietna čuorvu meahcis: Válmmaštehket geainnu Hearrái, njulgejehket su bálgáid!</verse>
          <verse number="5"> Juohke leahki devdojuvvo, juohke várri ja dievvá dássejuvvo. Moalkás bálgát njulgejuvvojit, geađgás geainnut jalgejuvvojit.</verse>
          <verse number="6"> Ja buot olbmot ožžot oaidnit Ipmila bestojumi.</verse>
          <verse number="7"> Go stuora olmmošjoavkkut bohte Johanasa lusa gásttašuvvot, de son celkkii sidjiide: «Gearpmaščivggat! Gii lea dadjan didjiide ahte sáhttibehtet báhtarit boahttevaš moarreduomus?  </verse>
          <verse number="8"> Šaddadehket jorgalusa dohkálaš šattuid! Allet ge jurddašišgoađe: Min áhčči lea Abraham! Dasgo mun cealkkán didjiide: Ipmil sáhttá čuoččáldahttit Abrahama mánáid dáin geđggiin.  </verse>
          <verse number="9"> Ákšu lea juo muoraid máddagis; juohke muorra mii ii šaddat buriid šattuid, čullojuvvo ja bálkestuvvo dollii.»</verse>
          <verse number="10"> Olbmot jerre sus: «Maid mii de dahkat?» </verse>
          <verse number="11"> Son vástidii: «Geas ležžet guokte báiddi, juogadehkos suinna geas ii leat oktage, ja geas lea borramuš, dahkos dan seammá.» </verse>
          <verse number="12"> Muhtun tuollárat ge bohte gásttašuvvot, ja sii jerre sus: «Oahpaheaddji, maid mii galgat dahkat?» </verse>
          <verse number="13"> Son vástidii: «Allet gáibit eanet go lea lobálaš.» </verse>
          <verse number="14"> Muhtun soalddáhat jerre sus: «Mo minguin gis, maid mii galgat dahkat?» Son vástidii sidjiide: «Allet rivve ruđaid geasge veahkaválddiin dahje gávvilvuođain, muhto duhtet dan bálkái man oažžubehtet.»</verse>
          <verse number="15"> Álbmot lei dál dievva vuordámušain, ja buohkat jurddašedje váimmuineaset ahte Johanas vejii leat Messias. </verse>
          <verse number="16"> Muhto Johanas attii sidjiide dán vástádusa: «Mun gásttašan din čáziin, muhto mu maŋŋil boahtá son gii lea gievrrat go mun; mun in leat dohkálaš nuollat su gámavuoddagiid ge. Son gásttaša din Bassi Vuoiŋŋain ja dolain. </verse>
          <verse number="17"> Sus lea goaivu gieđas ja áigu ráidnet gortniidis gordneráidnehagas ja čohkket nisuid láhtui. Muhto sáđuid son boaldá čáskatmeahttun dolas.»</verse>
          <verse number="18"> Dán ja máŋgga eará láhkái Johanas neavvui olbmuid ja sárdnidii sidjiide evangeliuma. </verse>
          <verse number="19"> Muhto go son cuiggodii guovllugonagasa Herodesa go dat elii vieljas áhkáin, Herodiasain, ja dagai ollu eanet baháid, </verse>
          <verse number="20"> de Herodes dagai dasa lassin vel dan bahádagu ahte son bálkestii Johanasa giddagassii.</verse>
        </section>
        <section title="Jesus gásttašuvvo">
          <verse number="21"> Ollu olbmot gásttašahtte iežaset. Maiddái Jesus gásttašuvvui, ja go son lei rohkadallamin, de albmi rahpasii, </verse>
          <verse number="22"> ja Bassi Vuoigŋa bođii su badjelii duvvá hámis. Ja almmis gullui jietna: «Don leat mu Bárdni gean mun ráhkistan, don leat mu miela mielde.»</verse>
        </section>
        <section title="Jesusa sohka">
          <verse number="23"> Jesus lei sullii golbmalotjahkásaš go álggahii doaimmas. Nugo gádde su áhčči lei Jovsset, gean áhčči lei Eli, </verse>
          <verse number="24"> gean áhčči lei Mattat, gean áhčči lei Levi, gean áhčči lei Melki, gean áhčči lei Jannai, gean áhčči lei Jovsset, </verse>
          <verse number="25"> gean áhčči lei Mattatja, gean áhčči lei Amos, gean áhčči lei Nahum, gean áhčči lei Hesli, gean áhčči lei Naggai, </verse>
          <verse number="26"> gean áhčči lei Mahat, gean áhčči lei Mattatja, gean áhčči lei Šimi, gean áhčči lei Josek, gean áhčči lei Joda, </verse>
          <verse number="27"> gean áhčči lei Johanan, gean áhčči lei Resa, gean áhčči lei Serubbabel, gean áhčči lei Šealtiel, gean áhčči lei Neri, </verse>
          <verse number="28"> gean áhčči lei Melki, gean áhčči lei Addi, gean áhčči lei Kosam, gean áhčči lei Elmadam, gean áhčči lei Er, </verse>
          <verse number="29"> gean áhčči lei Josva, gean áhčči lei Elieser, gean áhčči lei Jorim, gean áhčči lei Mattat, gean áhčči lei Levi, </verse>
          <verse number="30"> gean áhčči lei Simmon, gean áhčči lei Juda, gean áhčči lei Jovsset, gean áhčči lei Jonam, gean áhčči lei Eljakim, </verse>
          <verse number="31"> gean áhčči lei Melea, gean áhčči lei Menna, gean áhčči lei Mattata, gean áhčči lei Natan, gean áhčči lei Dávvet, </verse>
          <verse number="32"> gean áhčči lei Isaj, gean áhčči lei Obed, gean áhčči lei Boas, gean áhčči lei Salma, gean áhčči lei Nakšon, </verse>
          <verse number="33"> gean áhčči lei Amminadab, gean áhčči lei Admin, gean áhčči lei Arni, gean áhčči lei Hesron, gean áhčči lei Peres, gean áhčči lei Juda, </verse>
          <verse number="34"> gean áhčči lei Jáhkot, gean áhčči lei Issát, gean áhčči lei Abraham, gean áhčči lei Tera, gean áhčči lei Nahor, </verse>
          <verse number="35"> gean áhčči lei Serug, gean áhčči lei Rehu, gean áhčči lei Peleg, gean áhčči lei Eber, gean áhčči lei Šela, </verse>
          <verse number="36"> gean áhčči lei Kenan, gean áhčči lei Arpakšad, gean áhčči lei Sem, gean áhčči lei Noa, gean áhčči lei Lamek, </verse>
          <verse number="37"> gean áhčči lei Metušela, gean áhčči lei Henok, gean áhčči lei Jered, gean áhčči lei Mahalalel, gean áhčči lei Kenan, </verse>
          <verse number="38"> gean áhčči lei Enoš, gean áhčči lei Set, gean áhčči lei Áttán gii lei Ipmila bárdni.</verse>
        </section>
      </chapter>
      <chapter title="Kapittel 4">
        <section title="Jesus geahččaluvvo">
          <verse number="1"> Bassi Vuoiŋŋas dievva Jesus máhcai Jordanis, ja Vuoigŋa jođihii su njealljelogi beaivvi meahcis,  </verse>
          <verse number="2"> gos beargalat geahččalattai su. Dán áiggis son ii borran maidege, ja go dat beaivvit ledje vássán, de son nealgugođii.  </verse>
          <verse number="3"> Ja beargalat dajai sutnje: «Jos leaččat Ipmila Bárdni, de gohčo dán geađggi šaddat láibin!»  </verse>
          <verse number="4"> Jesus vástidii: «Lea čállojuvvon: Olmmoš ii eale dušše láibbis.»</verse>
          <verse number="5"> Beargalat doalvvui su muhtun alla báikái ja čájehii sutnje čalbmeravkalanbottus buot máilmmi riikkaid.  </verse>
          <verse number="6"> Son dajai: «Mun attán dutnje buot dán, buot máilmmi ja dan hearvásvuođa. Dasgo dat lea addojuvvon mu gihtii, ja mun attán dan geasa dáhtun.  </verse>
          <verse number="7"> Jos don dušše luoitádat mu ovdii, de buot lea du.»  </verse>
          <verse number="8"> Jesus vástidii sutnje: «Lea čállojuvvon: Hearrá Ipmilat galggat gudnejahttit, ja aivvestassii su bálvalit.»</verse>
          <verse number="9"> Beargalat doalvvui su Jerusalemii ja bijai su alimussii tempela geađgemuvrra ala ja dajai: «Jos leaččat Ipmila Bárdni, de bálkestahte dás vuolás. </verse>
          <verse number="10"> Dasgo lea čállojuvvon: Son gohčču eŋgeliiddis várjalit du.</verse>
          <verse number="11"> Ja: Sii guddet du gieđaideaset alde, amat norddastit juolggát geađgái.»</verse>
          <verse number="12"> Jesus vástidii sutnje: «Lea celkojuvvon: It galgga geahččalit Hearrá Ipmilat.»</verse>
          <verse number="13"> Go beargalat lei geargan geahččaleames Jesusa juohke láhkái, de gáiddai eret su luhtte muhtun áigái.</verse>
        </section>
        <section title="Nasaretlaččat hilgot Jesusa">
          <verse number="14"> Jesus máhcai Vuoiŋŋa fámus Galileai, ja sáhka su birra viidánii miehtá guovllu. </verse>
          <verse number="15"> Son oahpahii sin synagogain, ja buohkat rámidedje su.</verse>
          <verse number="16"> Son bođii maiddái Nasaretii gos lei bajásšaddan. Sábbáhin son manai synagogii nugo lávii, ja son čuožžilii lohkat. </verse>
          <verse number="17"> Sutnje geigejuvvui profehta Jesaja girji, ja son rabai girjegearu ja gávnnai báikki gosa lea čállojuvvon:</verse>
          <verse number="18"> Hearrá Vuoigŋa lea mu badjelis, dasgo son lea vuoiddadan mu sárdnidit illusága váivvážiidda. Son lea vuolggahan mu gulahit friddjavuođa fáŋggaide ja oainnu čalmmehemiide, friddjan dahkat sordojuvvon olbmuid</verse>
          <verse number="19"> ja sárdnidit Hearrá árpmu jagi.</verse>
          <verse number="20"> Son giesai fas girjegearu, geigii dan bálvaleaddjái ja čohkánii. Buohkat geat ledje synagogas, gávke sutnje vuordámušain. </verse>
          <verse number="21"> Son sárdnugođii sidjiide ná: «Odne lea dát čála ollašuvvan din guladettiin.» </verse>
          <verse number="22"> Buohkat rábmojedje su ja ovddošedje daid árbmosániid mat bohte su njálmmis. Sii jerre: «Ii go son leat Jovsseha bárdni?»</verse>
          <verse number="23"> Jesus celkkii sidjiide: «Dii áigubehtet vissásit muittuhit munnje dán sátnevádjasa: Dálkkasteaddji, dálkkot iežat! Mii leat gullan buot maid don leat dahkan Kapernaumis; daga daid seammáid dáppe ruovttubáikkistat!» </verse>
          <verse number="24"> Ja son lasihii: «Duođaid, mun cealkkán didjiide: Ii oktage profehta dohkkehuvvo iežas ruovttugávpogis. </verse>
          <verse number="25"> Mun dáhkidan didjiide: Ledje ollu leaskkat Israelas Elia áiggi, go albmi lei dahppojuvvon ii ge luoitán arvvi golmma jahkái ja guđa mánnui ja stuora nealgi šattai miehtá riikka. </verse>
          <verse number="26"> Dattege Elia ii vuolggahuvvon sin lusa, earet go muhtun Sarepta leaskka lusa Sidona lahka. </verse>
          <verse number="27"> Ja ledje ollu spihtálaččat Israelas profehta Eliša áiggi; muhto ii oktage sis buhtistuvvon, earet go syrialaš Naaman.» </verse>
          <verse number="28"> Buohkat geat ledje synagogas, moaráhuvve go gulle dan. </verse>
          <verse number="29"> Sii čuožžiledje ja ádje su olggos gávpogis, ceakkobávtti guvlui dan váris masa sin gávpot lei huksejuvvon, hoigadan dihtii su das vuolás. </verse>
          <verse number="30"> Muhto son váccii olmmošjoavkku čađa ja manai eret.</verse>
        </section>
        <section title="Jesus buorida buhcciid Kapernaumis">
          <verse number="31"> Jesus manai Kapernaumii mii lea Galileas, ja doppe oahpahii olbmuid sábbáhin. </verse>
          <verse number="32"> Sii hirpmástuvve su oahpaheamis, dasgo son sártnui isitvuođain.</verse>
          <verse number="33"> Synagogas lei olmmái geas lei buhtismeahttun vuoigŋa. Son čuorvugođii alla jienain: </verse>
          <verse number="34"> «Mii dus lea minguin dahkamuššan, nasaretlaš Jesus? Leat go boahtán duššadit min? Mun diedán gii don leat, Ipmila Bassi!» </verse>
          <verse number="35"> Muhto Jesus šikkui vuoiŋŋa ja celkkii: «Jávohuva ja vuolgge sus olggos!» Bahá vuoigŋa njeiddii olbmá sin gaskii ja vulggii sus olggos dagakeahttá sutnje maidege vahágiid. </verse>
          <verse number="36"> Buohkat suorganedje ja jerre guhtet guimmiineaset: «Makkár sátni lea dát? Isitvuođain ja fámuin gohčču son buhtismeahttun vuoiŋŋaid, ja dat vulget olggos.» </verse>
          <verse number="37"> Ja sáhka su birra viidánii miehtá guovllu.</verse>
          <verse number="38"> Dasto Jesus vulggii synagogas ja bođii Simmona dállui. Doppe Simmona vuoni lei veallámin heajos buohccin, ja sii dáhtto Jesusa veahkehit su. </verse>
          <verse number="39"> Son manai su lusa ja šikkui dávdda, ja dat luittii su. Dakkaviđe nisu čuožžilii ja bálvališgođii sin.</verse>
          <verse number="40"> Go beaivváš luoitádii, de buohkat bohte su lusa buhcciiguin geain ledje máŋggalágán vigit. Son bijai gieđaidis juohkehačča ala ja buoridii sin. </verse>
          <verse number="41"> Maiddái bahá vuoiŋŋat vulge eatnagiin olggos, ja dat gilljo: «Don leat Ipmila Bárdni!» Muhto son šikkui daid ja gilddii daid jienádeames, dasgo dat dihte ahte son lei Messias.</verse>
        </section>
        <section title="Jesus sárdnida eará gávpogiin">
          <verse number="42"> Iđedis nuppi beaivvi son vulggii gávpogis ávdin báikái. Olbmot ohcagohte su, ja go sii gávdne su, de geahččaledje hehttet su guođđimis sin. </verse>
          <verse number="43"> Muhto son celkkii sidjiide: «Mun ferten sárdnidit ilolaš sága Ipmila riikka birra eará gávpogiin ge. Danne mun lean vuolggahuvvon.» </verse>
          <verse number="44"> Ja son sárdnidii Judea synagogain.</verse>
        </section>
      </chapter>
      <chapter title="Kapittel 5">
        <section title="Biehtára guollesálaš">
          <verse number="1"> Muhtun beaivvi go Jesus lei čuožžumin Gennesaretjávregáttis ja olbmot bahkkejedje su birra gullat Ipmila sáni,  </verse>
          <verse number="2"> de fuomášii guokte fatnasa jávregáttis. Bivdit ledje mannan eret fatnasiin ja ledje doidimin firpmiideaset.  </verse>
          <verse number="3"> Jesus manai nuppi fatnasii mii gulai Simmonii, ja dáhtui su sirdilit veahá eret gáttis. De čohkánii oahpahit olbmuid.</verse>
          <verse number="4"> Go son lei geargan sárdnumis, de dajai Simmonii: «Suhket fávlelii ja suhppejehket firpmiideattet bivdit!»  </verse>
          <verse number="5"> Simmon vástidii: «Oahpaheaddji, mii leat bargan geažos ija eat ge leat fidnen maidege. Muhto du sáni mielde mun suhppen firpmiid.»  </verse>
          <verse number="6"> De sii dahke nu ja godde nu ollu guliid ahte fierpmit goasii gaikánedje.  </verse>
          <verse number="7"> Sii sevve guimmiidasaset nuppi fatnasis boahtit veahkkin. Ja go sii bohte, de devde goappašiid fatnasiid, nu ahte measta vudjo.  </verse>
          <verse number="8"> Go Simmon Biehtár oinnii dan, de luoitádii Jesusa julggiid ovdii ja dajai: «Hearrá, guođe mu, danne go mun lean suttolaš olmmái.»  </verse>
          <verse number="9"> Dasgo son ja buohkat geat ledje su mielde, hirpmástuvve dan stuora sállašis man ledje fidnen. </verse>
          <verse number="10"> Nu maiddái Sebedeusa bártniguovttos, Jáhkot ja Johanas, geat leigga Simmona bivdoguoimmit. Muhto Jesus celkkii Simmonii: «Ale bala! Dás duohko don bivddát olbmuid.» </verse>
          <verse number="11"> De sii suhke gáddái, guđđe buot ja čuvvo su.</verse>
        </section>
        <section title="Jesus buorida spihtálačča">
          <verse number="12"> Go Jesus lei muhtun gávpogis, de bođii su lusa olmmái gii lei dievva spihtálvuođas. Son oinnii Jesusa ja luoitádii su ovdii muođut eatnamii ja ánuhii sus: «Hearrá, jos don dáhtožat, de sáhtát buhtistit mu.» </verse>
          <verse number="13"> Jesus geigii gieđas, guoskkahii su ja celkkii: «Mun dáhtun, šatta buhtisin!» Dakkaviđe jávkkai spihtálvuohta. </verse>
          <verse number="14"> Jesus gilddii su muitaleames dan geasage ja jotkkii: «Muhto mana čájehit iežat báhppii, ja oaffaruša buhtástusat ovddas nugo Movsses lea gohččon. Dat lea olbmuide duođaštussan.» </verse>
          <verse number="15"> Sáhka su birra goit viidánii velá eambbo go ovdal, ja stuora joavkkut bohte su lusa gullat su ja buoriduvvot buohcuvuođaineaset. </verse>
          <verse number="16"> Muhto son geahččalattai geassádit ávdin báikkiide rohkadallan dihtii.</verse>
        </section>
        <section title="Jesus buorida lámis olbmá Kapernaumis">
          <verse number="17"> Muhtun beaivvi go son lei oahpaheamen olbmuid, de muhtun farisealaččat ja láhkaoahpaheaddjit ledje das; sii ledje boahtán buot Galilea giliin, Judeas ja Jerusalemis. Jesusis lei Hearrá fápmu buoridit buhcciid. </verse>
          <verse number="18"> Muhtun olbmát gudde dohko lámis olbmá guoddinseaŋgga alde. Sii vigge guoddit su sisa ja bidjat Jesusa ovdii. </verse>
          <verse number="19"> Muhto go olbmuid eatnatvuođa dihtii eai sáhttán buktit su sisa, de sii manne dáhki ala, luvvestedje moadde diilageađggi ja luite su vulos, aiddo Jesusa ovdii. </verse>
          <verse number="20"> Go Jesus oinnii sin oskku, de celkkii: «Olmmoš, du suttut leat dutnje ándagassii addojuvvon.» </verse>
          <verse number="21"> Muhto čálaoahppavaččat ja farisealaččat jurddašišgohte: «Gii lea dát gii bilkida Ipmila? Gii sáhttá addit suttuid ándagassii earet go Ipmil?» </verse>
          <verse number="22"> Jesus diđii maid sii jurddašedje ja celkkii sidjiide: «Maid dii duođaid jurddašehpet váimmuineattet? </verse>
          <verse number="23"> Goappá lea álkkit cealkit, jogo: Du suttut leat dutnje ándagassii addojuvvon, dahje: Čuožžil ja vázzil? </verse>
          <verse number="24"> Muhto vai dii dieđášeiddet ahte Olbmobártnis lea fápmu eatnama alde addit suttuid ándagassii» – ja son sárdnu lámis olbmái – «de mun cealkkán dutnje: Čuožžil, váldde seaŋggat ja mana ruoktot!» </verse>
          <verse number="25"> Ja dakkaviđe čuožžilii olmmái buohkaid oaidnut, válddii seaŋgga man alde lei veallán, ja manai ruoktot máinnodettiin Ipmila. </verse>
          <verse number="26"> Buohkat imaštedje sakka ja máidno Ipmila. Sii šadde ballui ja dadje: «Odne mii leat oaidnán jáhkkemeahttuma!»</verse>
        </section>
        <section title="Jesus rávká Levi máhttájeaddjin">
          <verse number="27"> Dasto Jesus manai olggos ja oinnii muhtun Levi-nammasaš tuollára čohkkámin tuolloviesus. Jesus celkkii sutnje: «Čuovo mu!» </verse>
          <verse number="28"> Ja Levi guđii visot, čuožžilii ja čuovui su.</verse>
          <verse number="29"> Levi ráhkadii sutnje guossemállásiid iežas viesus, ja ollu tuollárat ja earát ledje čohkkámin singuin beavddis. </verse>
          <verse number="30"> Farisealaččat ja erenoamážit sin čálaoahppavaččat nimmoredje ja dadje máhttájeddjiide: «Manne dii boradehpet ja juhkabehtet tuolláriiguin ja suttolaččaiguin?» </verse>
          <verse number="31"> Muhto Jesus vástidii sidjiide: «Eai dearvvaš olbmot dárbbaš dálkkasteaddji, muhto buohccit. </verse>
          <verse number="32"> Mun in leat boahtán rávkat jorgalussii vanhurskásiid, muhto suttolaččaid.»</verse>
        </section>
        <section title="Gažaldat borakeahttáivuođa birra">
          <verse number="33"> Sii dadje sutnje: «Johanasa máhttájeaddjit atnet dávjá borakeahttáivuođa ja rohkadallet, ja nu dahket farisealaččaid máhttájeaddjit ge, muhto du máhttájeaddjit borret ja juhket.» </verse>
          <verse number="34"> Jesus vástidii sidjiide: «Sáhttibehtet go gáibidit headjagussiid atnit borakeahttáivuođa dan botta go irgi lea sin luhtte? </verse>
          <verse number="35"> Muhto áigi boahtá go irgi váldojuvvo sis eret, ja daid beivviid go dat dáhpáhuvvá, de sii atnet borakeahttáivuođa.» </verse>
          <verse number="36"> Son muitalii sidjiide veardádusa ge: «Ii oktage gaikko bihtá ođđa biktasis duokŋasin boares biktasii. Dasgo dalle han gaikkoduvvo ođđa bivttas, ja ođđa biktasa duokŋas ii heive boares biktasii. </verse>
          <verse number="37"> Ii ge oktage leaikko varas viinni boares náhkkeseahkaide. Dasgo dalle varas viidni ludde boares seahkaid, ja viidni golgá olggos ja seahkat billašuvvet. </verse>
          <verse number="38"> Muhto leaikko varas viinni ođđa náhkkeseahkaide. </verse>
          <verse number="39"> Ii ge oktage gii lea juhkan boares viinni, hálit varas viinni, dasgo son dadjá ahte boarráset lea buoret.»</verse>
        </section>
      </chapter>
      <chapter title="Kapittel 6">
        <section title="Jesus ja sábbát">
          <verse number="1"> Muhtun sábbáha Jesus lei vázzimin gordnebealdduid čađa. Máhttájeaddjit čogge gordneoivviid, ruvvejedje daid gieđaiguin ja borre.  </verse>
          <verse number="2"> Muhtun farisealaččat dadje: «Manne sii dahket dan mii ii leat lobálaš sábbáhin?»  </verse>
          <verse number="3"> Jesus vástidii sidjiide: «Ehpet go dii leat lohkan maid Dávvet dagai go son ja su olbmát ledje nealgumin?  </verse>
          <verse number="4"> Son manai Ipmila vissui ja válddii oaffarláibbiid, borai ja attii maiddái sidjiide geat ledje suinna, vaikko lea ge dušše báhpain lohpi borrat daid.»  </verse>
          <verse number="5"> Ja Jesus lasihii: «Olbmobárdni lea sábbáha hearrá.»</verse>
          <verse number="6"> Muhtun eará sábbáha son manai synagogii ja oahpahii. Doppe lei olmmái geas olgeš giehta lei áibbas ástan.  </verse>
          <verse number="7"> Čálaoahppavaččat ja farisealaččat atne Jesusa čalmmis oaidnit buorideažžá go son sábbáhin, vai sis livččii mainna váidit su.  </verse>
          <verse number="8"> Muhto son diđii maid sii jurddašedje, ja celkkii olbmái geas lei ástan giehta: «Čuožžil ja boađe ovdan!» Son čuožžilii ja loaiddastii ovdan,  </verse>
          <verse number="9"> ja Jesus celkkii sutnje: «Dál jearan dis, goabbá lea lobálaš sábbáhin? Buriid dahkat vai baháid dahkat, gádjut olbmoheakka vai duššadit heakka?» </verse>
          <verse number="10"> Son geahčai buohkaide geat ledje čuožžumin das birra, ja celkkii olbmái: «Geige gieđat!» Son dagai nu, ja giehta dearvvašmuvai. </verse>
          <verse number="11"> Dalle sii vašáskedje ja árvališgohte gaskaneaset maid sii sáhtášedje dahkat Jesusiin.</verse>
        </section>
        <section title="Jesus vállje guoktenuppelot apoastala">
          <verse number="12"> Dan áiggi son manai várrái rohkadallat ja lei doppe ija rohkadallamin Ipmilii. </verse>
          <verse number="13"> Go beaivi bođii, de son gohčui máhttájeddjiidis lusas, ja sin gaskkas son válljii guoktenuppelohkása geaid son gohčodii apoasttalin. </verse>
          <verse number="14"> Dat ledje Simmon, gean son maiddái gohčodii Biehtárin, ja su viellja Ándaras, Jáhkot ja Johanas, Filip ja Bartolomeus, </verse>
          <verse number="15"> Matteus ja Duomás, Jáhkot, Alfeusa bárdni, ja Simmon gii gohčoduvvui selotan, </verse>
          <verse number="16"> Judas, Jáhkoba bárdni, ja Judas Iskariot gii šattai beahttin.</verse>
        </section>
        <section title="Jesus sárdnida ja buorida">
          <verse number="17"> Dasto son njiejai váris singuin ja bisánii muhtun jalgadassii. Dasa ledje čoahkkanan stuora joavku su máhttájeddjiin ja ollu olbmot oppa Judeas ja Jerusalemis ja mearragáttis Tyrosa ja Sidona lahka. </verse>
          <verse number="18"> Sii ledje boahtán gullat su ja buoriduvvot buozalvasaineaset. Maiddái sii geain ledje buhtismeahttun vuoiŋŋat, dearvvašmahttojuvvojedje, </verse>
          <verse number="19"> ja olles joavku geahččalii guoskkahit su, dasgo sus bođii dakkár fápmu mii buoridii buohkaid.</verse>
        </section>
        <section title="Ávdugassan máidnojumit ja vuoi-čuorvasat">
          <verse number="20"> Jesus loktii čalmmiidis, geahčai máhttájeddjiidasas ja celkkii: Ávdugasat dii váivvážat, dasgo Ipmila riika lea din.</verse>
          <verse number="21"> Ávdugasat dii geat dál nealgubehtet, dasgo dii gallehuvvobehtet. Ávdugasat dii geat dál čierrubehtet, dasgo dii oažžubehtet boagustit.</verse>
          <verse number="22"> Ávdugasat lehpet dii go olbmot vašuhit din, go sii olgguštit din ja bilkidit din ja fasttášit din nama Olbmobártni dihtii!</verse>
          <verse number="23"> Illudehket dan beaivvi ja njuikkodehket ávus, dasgo din bálká lea stuoris almmis. Dan seammá han dahke sin máddarat ge profehtaide.</verse>
          <verse number="24"> Muhto vuoi din riggáid, dasgo dii lehpet juo ožžon iludet.</verse>
          <verse number="25"> Vuoi din, geat dál lehpet gallásat, dasgo dii šaddabehtet nealgut. Vuoi din, geat dál boagustehpet, dasgo dii šaddabehtet moraštit ja čierrut.</verse>
          <verse number="26"> Vuoi din, go buohkat rábmojit din, dasgo nu dahke sin máddarat ge vearri profehtaide.</verse>
        </section>
        <section title="Ráhkistehket vašálaččaideattet, allet ge dubme!">
          <verse number="27"> Muhto didjiide geat guldalehpet, mun cealkkán: Ráhkistehket vašálaččaideattet, dahket buriid sidjiide geat vašuhit din, </verse>
          <verse number="28"> buressivdnidehket sin geat garuhit din, ja rohkadallet sin ovddas geat cielahit din. </verse>
          <verse number="29"> Jos muhtun doške du nuppi nirrii, de jorgal sutnje nuppi ge. Jos muhtun rivve dus gávtti, de ale gieldde sus báiddi ge. </verse>
          <verse number="30"> Atte juohkehažžii gii sihtá dus juoidá ja jos guhtege váldá dus dan mii dutnje gullá, de ale gáibit dan ruovttoluotta. </verse>
          <verse number="31"> Nugo dáhttubehtet earáid dahkat alcceseattet, nu dahket dii ge sidjiide.</verse>
          <verse number="32"> Jos dii ráhkistehpet dušše sin geat ráhkistit din, lea go das giitámuš? Velá suttolaččat ge ráhkistit daid geat ráhkistit sin. </verse>
          <verse number="33"> Ja jos dii dahkabehtet buriid daidda geat dahket didjiide buriid, lea go das giitámuš? Dan han dahket suttolaččat ge. </verse>
          <verse number="34"> Ja jos dii lonebehtet sidjiide geain vuordibehtet oažžut fas ruovttoluotta, lea go das giitámuš? Suttolaččat ge lonejit suttolaččaide vai oččošedje seammá ollu fas ruovttoluotta. </verse>
          <verse number="35"> Muhto ráhkistehket vašálaččaidet, dahket buriid ja lonejehket vuorddekeahttá maidege ruovttoluotta. Dalle din bálká šaddá leat stuoris ja dii šaddabehtet Alimusa mánnán, dasgo son lea buorre sidjiide geat leat giitemeahttumat ja bahát.</verse>
          <verse number="36"> Lehket váibmoláđđásat, nugo Áhččádet ge lea váibmoláđis.</verse>
          <verse number="37"> Allet dubme, de ehpet dii ge dubmejuvvo. Allet dubme gáđohussii, de ehpet dii ge dubmejuvvo gáđohussii. Addet ándagassii, de didjiide ge addojuvvo ándagassii. </verse>
          <verse number="38"> Addet, de oažžubehtet: Buori mihtu, šluvgojuvvon, dekčojuvvon ja ravddaid dási oažžubehtet askái. Dasgo didjiide mihtiduvvo seammá mihtuin go ieža ge geavahehpet.</verse>
        </section>
        <section title="Mo máhttájeaddji čuovvu oahpaheaddji">
          <verse number="39"> Son muitalii sidjiide veardádusa: Sáhttá ba čalmmeheapmi oahpistit čalmmeheami? Eaba go guktot dalle gahča roggái? </verse>
          <verse number="40"> Máhttájeaddji ii leat stuorit go oahpaheaddjis, muhto go son lea ollásit oahppan, de šaddá nugo oahpaheaddjis. </verse>
          <verse number="41"> Manne oainnát riba oskuguoimmát čalmmis, muhto it fuomáš hirssa iežat čalmmis? </verse>
          <verse number="42"> Ja mo sáhtát dadjat oskuguoibmásat: «Oskuguoibmi, divtte mu váldit eret riba du čalmmis!» go it oainne hirssa iežat čalmmis? Don guoktilaš! Váldde vuos eret hirssa iežat čalmmis! Easkka dalle oainnát čielgasit ja sáhtát váldit eret riba oskuguoimmát čalmmis.</verse>
          <verse number="43"> Buorre muorra ii šaddat heajos šattuid ii ge heajos muorra buriid šattuid. </verse>
          <verse number="44"> Muora dovdá dan šattuin. Dasgo fiikkoniid ii čoakke gáskálasain ii ge viidnemurjjiid bastilislánjáin. </verse>
          <verse number="45"> Buorre olmmoš buktá buriid váimmus buorrevuođa riggodagas, ja bahás olmmoš buktá baháid váimmus bahávuođas. Dasgo mas váibmu lea dievva, dan han njálbmi sárdnu.</verse>
        </section>
        <section title="Veardádus guovtti huksejeaddji birra">
          <verse number="46"> Manne dadjabehtet munnje: Hearrá, Hearrá! ehpet ge daga dan maid mun cealkkán? </verse>
          <verse number="47"> Mun muitalan didjiide gean láhkásaš lea son guhte boahtá mu lusa ja gullá mu sániid ja dahká daid mielde. </verse>
          <verse number="48"> Son lea olbmá láhkásaš gii goaivvui čiekŋalassii ja bijai geađgejuolggi bávtti ala go huksii viesu. Go dulvi bođii, de johka čuzii viesu njeaiga, muhto dat ii lihkkasan, danne go dat lei huksejuvvon bures. </verse>
          <verse number="49"> Muhto dat guhte gullá ii ge daga dan mielde, lea olbmá láhkásaš gii huksii viesu njuolga eatnama ala almmá geađgejuolggi haga. Johka čuzii viesu njeaiga, ja dat gahčai dakkaviđe, ja viessu duššaduvvui.</verse>
        </section>
      </chapter>
      <chapter title="Kapittel 7">
        <section title="Jesus ja offiseara Kapernaumis">
          <verse number="1"> Go Jesus lei sárdnidan dán olbmuide, de manai Kapernaumii.  </verse>
          <verse number="2"> Muhtun offisearas lei bálvaleaddji gean son anii árvvus, muhto bálvaleaddji lei buohcamin jápmindávddas.  </verse>
          <verse number="3"> Go offiseara gulai Jesusa birra, de vuolggahii su lusa muhtun juvddálaččaid vuorrasiid oaččuhit su boahtit gádjut bálvaleaddji heakka.  </verse>
          <verse number="4"> Sii bohte Jesusa lusa ja ánuhedje su garrasit: «Son ánssáša ahte don dagašit dán sutnje,  </verse>
          <verse number="5"> dasgo son lea min álbmoga ustit ja lea huksen midjiide synagoga ge.»  </verse>
          <verse number="6"> Jesus manai sin fárrui. Muhto go son lei juo lahka viesu, de offiseara bijai muhtun ustibiid Jesusa lusa dáiguin sániiguin: «Hearrá, ale váivvit iežat! Mun in leat dohkálaš ahte don boađášit mu vissui.  </verse>
          <verse number="7"> Danne in arvan ieš ge boahtit du lusa. Muhto cealkke dušše ovtta sáni, de mu bálvaleaddji dearvvašmuvvá.  </verse>
          <verse number="8"> Dasgo mun lean ieš gohčohallama vuloš ja iežan vuolde gis leat soalddáhat. Jos dajan nubbái: Mana! de son manná, ja nubbái: Boađe! de son boahtá, ja bálvaleaddjásan: Daga dán! de son dahká dan.»  </verse>
          <verse number="9"> Jesus ovddošii go gulai dán, ja son jorggihii ja celkkii jovkui mii čuovui su: «Mun cealkkán didjiide: In Israelas ge leat gávdnan dákkár oskku.» </verse>
          <verse number="10"> Ja go sii guđet ledje vuolggahuvvon, máhcce vissui, de gávdne bálvaleaddji dearvvašin.</verse>
        </section>
        <section title="Jesus boktá leaskka bártni Nainas">
          <verse number="11"> Veahá maŋŋelaš Jesus vulggii muhtun gávpogii man namma lea Nain. Máhttájeaddjit ja ollu olbmot vulge su fárrui. </verse>
          <verse number="12"> Go son lahkanii gávpotportii, de muhtun jábmi guddojuvvui olggos. Son lei eatnis áidna bárdni, ja su eadni lei leaska. Ollu olbmot mieđuštedje nissona olggos gávpogis. </verse>
          <verse number="13"> Go Hearrá oinnii leaskka, de árkkálmasttii su ja celkkii: «Ale čiero!» </verse>
          <verse number="14"> Son loaiddastii guoddinmuoraid ovdii ja guoskkahii daid; guoddit orustedje, ja son celkkii: «Nuorra olmmái, mun cealkkán dutnje: Lihka!» </verse>
          <verse number="15"> De čohkánii jábmi ja hállagođii, ja Jesus attii su su eadnái. </verse>
          <verse number="16"> Buohkat ballájedje, ja sii rámidedje Ipmila. Sii dadje: «Stuora profehta lea čuoččáldahtton min gaskii, ja Ipmil lea oahppaladdan álbmogis.» </verse>
          <verse number="17"> Ja dát sáhka viidánii Judea ja biras eatnamiid miehtá.</verse>
        </section>
        <section title="Gásttašeaddji Johanasa gažaldat Jesusii">
          <verse number="18"> Johanasa máhttájeaddjit muitaledje oahpaheaddjáseaset visot dáid dáhpáhusaid birra. Dalle son gohčui guoktása sis lusas </verse>
          <verse number="19"> ja vuolggahii sudno Hearrá lusa dáinna jearaldagain: «Leat go don dat guhte galgá boahtit, vai galgat go mii vuordit muhtun eará?» </verse>
          <verse number="20"> Go olbmáguovttos bođiiga Jesus lusa, de dajaiga: «Gásttašeaddji Johanas lea vuolggahan munno jearrat dus: Leat go don dat guhte galgá boahtit, vai galgat go mii vuordit muhtun eará?» </verse>
          <verse number="21"> Aiddo dalle Jesus buoridii olusiid buozalvasain ja givssiin ja bahá vuoiŋŋain ja attii oainnu ollu čalmmehemiide. </verse>
          <verse number="22"> Ja son vástidii sudnuide: «Manni muitalit Johanassii maid leahppi oaidnán ja gullan: Čalmmeheamit oidnet, lábmásat vázzet, spihtálaččat buhtistuvvojit, bealjeheamit gullet, jábmit bajásčuožžilit, ja evangelium sárdniduvvo váivvážiidda; </verse>
          <verse number="23"> ja ávdugas lea dat guhte mus ii vearrán.»</verse>
        </section>
        <section title="Jesus duođašta Johanasa birra">
          <verse number="24"> Go Johanasa áirasat leigga mannan, de Jesus sárdnugođii olbmuide Johanasa birra: «Manne dii manaidet meahccái? Oaidnit skáhčira sojadeamen biekkas? </verse>
          <verse number="25"> Ehpet! Manne manaidet dohko? Oaidnit čábbát gárvodan olbmá? Sii guđet gárvodit hearvás biktasiiguin ja ellet badjelmearálašvuođas, ásset šloahtain. </verse>
          <verse number="26"> Manne de manaidet dohko? Oaidnit profehta? Áibbas riekta, ja mun cealkkán didjiide: Eanet go profehta! </verse>
          <verse number="27"> Son lea dat gean birra lea čállojuvvon: Geahča, mun vuolggahan áirasan du ovddabeale, son ráhkada dutnje geainnu.</verse>
          <verse number="28"> Mun cealkkán didjiide: Sin gaskkas geat leat riegádan nissonis, ii leat oktage stuorit go Johanas, muhto vel uhcimus ge Ipmila riikkas lea stuorit go son. </verse>
          <verse number="29"> Buot olbmot geat guldaledje Johanasa, tuollárat ge, atne Ipmila duohtan ja gásttašuvvojedje Johanasa gásttain. </verse>
          <verse number="30"> Muhto farisealaččat ja láhkaoahpaheaddjit biehttaledje su gástta ja badjelgehčče Ipmila dáhtu.</verse>
          <verse number="31"> Mainna mun veardidan dán sohkagotti olbmuid? Gean láhkásaččat sii leat? </verse>
          <verse number="32"> Sii leat mánáid láhkásaččat geat čohkkájit šiljus ja čurvot guhtet guimmiidasaset: Mii čuojaheimmet didjiide njurggonasa, ehpet ge dii gárron dánsut. Mii lávlluimet didjiide morašlávlagiid, ehpet ge dii gárron čierrut.</verse>
          <verse number="33"> Dasgo gásttašeaddji Johanas bođii; ii son bora láibbi ii ge juga viinni, ja dii dadjabehtet: Sus lea bahá vuoigŋa. </verse>
          <verse number="34"> Olbmobárdni bođii; son sihke borrá ja juhká, ja dii dadjabehtet: Gehččet, man vuovdás ja viidnejuhkkis olmmái, tuolláriid ja suttolaččaid ustit! </verse>
          <verse number="35"> Muhto buot viisodaga mánát dovddastit duohtan Viisodaga.»</verse>
        </section>
        <section title="Nisu farisealačča viesus">
          <verse number="36"> Muhtun farisealaččain bovdii Jesusa ruktosis boradit, ja son bođii su lusa ja manai beavdái. </verse>
          <verse number="37"> Dan gávpogis lei nisu gii elii suttolaš eallima. Go son fuomášii ahte Jesus lei farisealačča guossis, de son bođii dohko, alabástalihtti mielde mas lei fiinna vuoiddas. </verse>
          <verse number="38"> Son manai Jesusa duohkái su julggiid gurrii ja čierui. Nisu láktadišgođii Jesusa julggiid gatnjaliiguin, ja sihkui daid vuovttaidisguin, cummástalai daid ja vuoiddai daid vuoidasiin. </verse>
          <verse number="39"> Go farisealaš gii lei bovden Jesusa, oinnii dán, de jurddašii iežainis: «Jos dát olmmái livččii profehta, de dieđášii makkár nisu dat lea gii lea guoskkahallamin su, dasgo son eallá suttolaš eallima.»</verse>
          <verse number="40"> De Jesus vástidii farisealažžii: «Simmon, mus lea dutnje juoga dadjamuš.» Son vástidii: «Daja, oahpaheaddji.» </verse>
          <verse number="41"> Jesus celkkii: «Guokte olbmá leigga velggolaččat ruhtalonejeaddjái. Nubbi lei velggolaš vihttačuohte denara, nubbi gis vihttalogi. </verse>
          <verse number="42"> Muhto go sudnos ii lean mainna máksit, de luittii guktuide vealggi. Goabbá sudnos ráhkista su eanebut?» </verse>
          <verse number="43"> Simmon vástidii: «Ii go son dat geasa luittii eanemusat.» Jesus celkkii: «Don dajat riekta.» </verse>
          <verse number="44"> Son jorggihii nissona guvlui ja celkkii Simmonii: «Oainnát go dán nissona? Go mun bohten du vissui, de it addán munnje čázi bassat julggiidan, muhto son láktadii daid gatnjaliiguin ja sihkui daid vuovttaidisguin. </verse>
          <verse number="45"> Don it addán munnje buresboahtincummá, muhto dan rájes go mun bohten, son ii heaitán cummástallamis mu julggiid. </verse>
          <verse number="46"> Don it vuoidan mu oaivvi oljjuin, muhto son vuoiddai mu julggiid vuoidasiin. </verse>
          <verse number="47"> Danne mun cealkkán dutnje: Sutnje leat ándagassii addojuvvon buot su ollu suttut, danne son ráhkista ollu. Muhto geasa uhcán ándagassii addojuvvo, son ráhkista uhcán.» </verse>
          <verse number="48"> Ja son celkkii nissonii: «Du suttut leat ándagassii addojuvvon.» </verse>
          <verse number="49"> Su beavdeguoimmit imaštallagohte: «Gii dát lea, go vel suttuid ge ándagassii addá?» </verse>
          <verse number="50"> Muhto Jesus celkkii nissonii: «Du osku lea beastán du. Mana ráfái!»</verse>
        </section>
      </chapter>
      <chapter title="Kapittel 8">
        <section title="Nissonat geat čuvvo Jesusa">
          <verse number="1"> Čuovvovaš áiggi Jesus jođii gávpogiid ja giliid mielde, ja sárdnidii ilolaš sága Ipmila riikka birra. Sus ledje mielde dat guoktenuppelogis,  </verse>
          <verse number="2"> ja muhtun nissonat ge geat ledje buoriduvvon bahá vuoiŋŋain ja buozalvasain. Sii ledje Márjá, geas lei lassinamman Magdalena, ja geas ledje áddjojuvvon olggos čieža bahá vuoiŋŋa,  </verse>
          <verse number="3"> Johánná, gii lei náitalan Kuzain, Kuza lei Herodesa ámmátolmmái, ja Susánná ja ollu earát; sii veahkehedje sin opmodagaideasetguin.</verse>
        </section>
        <section title="Veardádus gilvi birra">
          <verse number="4"> Ollu olbmot vulge biras gávpogiin, ja go sii čoagganedje su lusa, de son muitalii veardádusa:  </verse>
          <verse number="5"> «Gilvi vulggii gilvit gortniidis. Ja gilvvedettiin gahčče muhtun čalmmit geaidnogurrii; dat dulbmojuvvojedje, ja almmi lottit borre daid.  </verse>
          <verse number="6"> Muhtun čalmmit gahčče geađgás eatnamii, ja dat goldne seammás go ihte, dasgo daidda ii lean doarvái lávttas.  </verse>
          <verse number="7"> Muhtun čalmmit gahčče bastilislánjáid gaskii, ja bastilislánját šadde daiguin seahkalagaid ja hávkadedje daid.  </verse>
          <verse number="8"> Muhto muhtun čalmmit gahčče šattolaš eatnamii, ja dat šadde ja šaddadedje šattuid, gitta čuođigeardásaččat.» Go son lei cealkán dán, de čurvii: «Geas ležžet bealjit, son gullos!»</verse>
        </section>
        <section title="Jesus čilge veardádusa gilvi birra">
          <verse number="9"> Máhttájeaddjit jearahedje sus maid dát veardádus mearkkašii. </verse>
          <verse number="10"> Son vástidii: Didjiide lea addojuvvon dovdat Ipmila riikka čiegusvuođaid. Muhto earát leat ožžon daid veardádusaiguin, amaset sii oainnedettiineaset oaidnit ja guladettiineaset áddet. </verse>
          <verse number="11"> Veardádus mearkkaša dán: Gilvagat leat Ipmila sátni. </verse>
          <verse number="12"> Geaidnoguoras leat sii geat gullet, muhto de beargalat boahtá ja váldá sáni eret sin váimmus, amaset sii oskut ja bestojuvvot. </verse>
          <verse number="13"> Geađgás eatnamis leat sii geat vuostáiváldet sáni iluin go gullet dan. Muhto sis ii leat ruohtas ja oskot dušše oanehis bottoža; go sii geahččaluvvojit, de jorralit. </verse>
          <verse number="14"> Bastilislánjáid gaskkas leat sii geat gal gullet sáni, muhto vádjolettiin eallima váivviid, riggodagaid ja návddašemiid čađa, sii hávkaduvvojit, nu ahte eai šaddat láddan šattuid. </verse>
          <verse number="15"> Muhto šattolaš eatnamis leat sii geat gullet sáni, vurkejit dan buhtes ja buori váibmui ja šaddadit šattuid gierdavašvuođa bokte.</verse>
        </section>
        <section title="Veardádus gintala birra">
          <verse number="16"> Ii oktage cahkket gintala ja bija dan lihti dahje seaŋgga vuollái; muhto baicca ginttaljuolgái, vai sii geat bohtet sisa, oidnet čuovgga. </verse>
          <verse number="17"> Dasgo ii mihkkege leat čihkosis mii ii almmustuva, ii ge mihkkege leat čihkkojuvvon mii ii boađe albmosii ja čuovgga ovdii. </verse>
          <verse number="18"> Váruhehket dan dihtii mo dii gullabehtet! Dasgo sutnje geas lea, addojuvvo. Muhto geas ii leat, sus váldojuvvo eret velá dat ge maid ieš gáddá alddis leat.</verse>
        </section>
        <section title="Jesusa duohta fuolkkit">
          <verse number="19"> Su eadni ja su vieljat bohte dohko, muhto sii eai beassan Jesusa lusa ollu olbmuid dihtii. </verse>
          <verse number="20"> Muhtumat dadje sutnje: «Du eadni ja du vieljat leat olggobealde ja hálidivčče háleštit duinna.» </verse>
          <verse number="21"> Muhto son vástidii sidjiide: «Mu eadni ja mu vieljat, dat leat buohkat geat gullet Ipmila sáni ja ellet dan mielde.»</verse>
        </section>
        <section title="Jesus šiggu biekka">
          <verse number="22"> Muhtun beaivvi son manai fatnasii máhttájeddjiidisguin ja dajai sidjiide: «Vulgot don beallái jávrri.» Sii vulge, </verse>
          <verse number="23"> ja borjjastettiin son nohkai. Muhto jorribiegga bosui jávrri mielde, fanas devdogođii, ja sii šadde stuora heahtái. </verse>
          <verse number="24"> Dalle sii bokte su ja čurvejedje: «Oahpaheaddji, oahpaheaddji, mii heavvanit!» Son čuožžilii ja šikkui biekka ja alla báruid, nu ahte dat lotkkodedje ja šattai fas goalki. </verse>
          <verse number="25"> Son jearai sis: «Gos lea din osku?» Muhto dievva balus ja ovddošeamis sii dadje guhtet guimmiidasaset: «Gii son lea? Son šiggu sihke biekka ja čázi, ja dat jeagadit su.»</verse>
        </section>
        <section title="Bosttahuvvon olmmái">
          <verse number="26"> Dál sii láddejedje Gerasa lahka, mii lea aiddo Galilea buohta. </verse>
          <verse number="27"> Go Jesus loaiddastii gáddái, de bođii muhtun dan gávpoga olmmái su ovddal geas ledje bahá vuoiŋŋat. Guhkes áigái son ii lean gárvodan ii ge orron viesus, muhto hávderáiggiin. </verse>
          <verse number="28"> Go son áiccai Jesusa, de gilljugođii, luoitádii su ovdii ja čuorvvui alla jienain: «Jesus, Alimus Ipmila Bárdni, mii dus lea muinna dahkamuššan? Mun ánuhan dus: Ale givssit mu!» </verse>
          <verse number="29"> Dasgo Jesus lei gohččon buhtismeahttun vuoiŋŋa vuolgit olbmás. Son lei guhká leamaš bahá vuoiŋŋa hálddus. Dávjá sii ledje čatnan su láhkkiiguin ja juolgeruvddiiguin ja fákten su, muhto son lei biđgen láhkkiid ja bahá vuoigŋa lei dolvon su meahccái. </verse>
          <verse number="30"> Jesus jearai: «Mii du namma lea?» Son vástidii: «Legion,» dasgo ollu bahá vuoiŋŋat ledje namalassii mannan olbmá sisa. </verse>
          <verse number="31"> Ja sii ánuhedje Jesusa ahte ii gohčoše sin mannat njillui.</verse>
          <verse number="32"> Stuora spiidneeallu lei guohtumin vári lahka, ja bahá vuoiŋŋat ánuhedje sus ahte son suovašii sin mannat daid sisa, ja son suovai dan. </verse>
          <verse number="33"> De bahá vuoiŋŋat vulge olbmás ja manne spiinniid sisa, ja oppa eallu hurgalii báktedardda badjel vuolás jávrái ja heavvanii. </verse>
          <verse number="34"> Muhto go spiidneguođoheaddjit oidne mii lea dáhpáhuvvan, de viehkaledje muitalit gávpogis ja lagas báikkiin. </verse>
          <verse number="35"> Ja olbmot vulge geahččat mii lea dáhpáhuvvan. Sii bohte Jesusa lusa ja gávdne olbmá geas bahá vuoiŋŋat ledje vuolgán. Son lei čohkkámin Jesusa julggiid guoras, gárvodan, ja olles mielaid alde. De sii suorganedje. </verse>
          <verse number="36"> Muhto sii geat ledje oaidnán visot, muitaledje mo dat olmmoš geas ledje bahá vuoiŋŋat, lei gáddjojuvvon. </verse>
          <verse number="37"> Buot gerasalaččat ja earát lagas guovlluin dáhtto Jesusa vuolgit eret, dasgo sii ledje sakka ballán. Ja son manai dalle fatnasii ja vulggii ruovttoluotta. </verse>
          <verse number="38"> Olmmái geas bahá vuoiŋŋat ledje vuolgán, dáhtui beassat su mielde. Muhto Jesus luittii su mannat ja celkkii: </verse>
          <verse number="39"> «Mana ruoktot ja muital makkár stuora daguid Ipmil lea dahkan dutnje.» Son vulggii ja almmuhii olles gávpogii man stuora daguid Jesus lei dahkan sutnje.</verse>
        </section>
        <section title="Jairosa nieida ja nisu gii guoskkahii Jesusa biktasa">
          <verse number="40"> Go Jesus bođii ruovttoluotta, de olles joavku válddii su vuostái, dasgo buohkat ledje vuordimin su. </verse>
          <verse number="41"> Dalle bođii muhtun olmmái gean namma lei Jairos ja gii lei synagoga ovddasčuožžu. Son luoitádii Jesusa julggiid ovdii ja ánuhii su vuolgit ruoktot iežas mielde, </verse>
          <verse number="42"> dasgo su áidna nieida, gii lei birrasiid guoktenuppelotjahkásaš, lei jápmimin. Dohko manadettiin bahkkejedje olbmot su ala juohke guovllus.</verse>
          <verse number="43"> Das lei nisu geas ledje leamaš vardimat guoktenuppelot jagi. Son lei golahan buot opmodagas dálkkasteddjiide, muhto ii oktage lean veadján buoridit su. </verse>
          <verse number="44"> Son lahkanii Jesusii maŋil ja guoskkahii su bivttasdiehpi, ja vardimat orustedje dakkaviđe. </verse>
          <verse number="45"> Jesus jearai: «Gii guoskkahii mu?» Muhto go ii oktage dovddastan dan, de Biehtár dajai: «Oahpaheaddji, olbmot hoiget ja bahkkejit juohke guovllus du ala.» </verse>
          <verse number="46"> Muhto Jesus celkkii: «Muhtun guoskkahii mu, dasgo mun dovden alddán mannamin vuoimmi.» </verse>
          <verse number="47"> Go nisu árvidii ahte ii lean čiegadeames, de bođii doarggis ovdan. Son luoitádii Jesusa ovdii ja muitalii sutnje buohkaid gullut manne son lei guoskkahan su ja mo son dakkaviđe lei dearvvašmahttojuvvon. </verse>
          <verse number="48"> Jesus celkkii sutnje: «Nieidan, du osku lea beastán du. Mana ráfái!»</verse>
          <verse number="49"> Go son lei ain sárdnumin, de muhtun bođii synagoga ovddasčuožžu viesus ja dajai: «Du nieida lea jápmán. Ale šat vuorjja oahpaheaddji!» </verse>
          <verse number="50"> Jesus gulai dan ja celkkii áhččái: «Ale bala, duššefal oskko, de son gáddjojuvvo.» </verse>
          <verse number="51"> Go son bođii viesu lusa, de ii suovvan earáid sisa go Biehtára, Johanasa ja Jáhkoba, ja nieidda áhči ja eatni. </verse>
          <verse number="52"> Buohkat ledje čierrumin ja luoibmamin nieidda dihtii. Muhto Jesus celkkii: «Allet čiero! Ii son leat jápmán; son lea oađđimin.» </verse>
          <verse number="53"> Sii boagustedje su, dasgo sii dihte ahte nieida lei jápmán. </verse>
          <verse number="54"> Muhto Jesus válddii nieidda gihtii ja čurvii: «Mánná, lihka!» </verse>
          <verse number="55"> De sutnje bođii fas heagga, ja son čuožžilii dakkaviđe. Ja Jesus gohčui sin addit niidii borrat. </verse>
          <verse number="56"> Nieidda vánhemat hirpmástuvaiga, muhto Jesus gilddii sudno muitaleames geasage dan mii lei dáhpáhuvvan.</verse>
        </section>
      </chapter>
      <chapter title="Kapittel 9">
        <section title="Apoastalat vuolggahuvvojit">
          <verse number="1"> Son rávkkai čoahkkái dan guoktenuppelohkása ja attii sidjiide fámu ja válddi ráđđet buot bahá vuoiŋŋaid ja fámu buoridit buozalvasaid.  </verse>
          <verse number="2"> Son vuolggahii sin sárdnidit Ipmila riikka ja buoridit buhcciid,  </verse>
          <verse number="3"> ja son celkkii sidjiide: «Allet váldde mielddádet maidege mátkái, allet soappi dahje lávkka allet ge láibbi dahje ruđaid, allet ge eambbo go guokte gávtti.  </verse>
          <verse number="4"> Ja gos ihkinassii bođežehpet vissui, de orrot das dassážii go vuolgibehtet fas.  </verse>
          <verse number="5"> Muhto jos eai váldde din vuostái, de guđđet dan gávpoga ja savdnjilehket sádduid julggiineattet duođaštussan sin vuostái.»  </verse>
          <verse number="6"> Sii vulge ja johte báikkis báikái, ja juohke sajis sii sárdnidedje evangeliuma ja buoridedje buhcciid.</verse>
        </section>
        <section title="Herodes jearaha Jesusa birra">
          <verse number="7"> Guovllugonagas Herodes gulai buot dáid dáhpáhusaid birra, ii ge diehtán maid galggai jáhkkit. Dasgo muhtumat dadje ahte Johanas lei bajásčuoččáldahttojuvvon jábmiid luhtte,  </verse>
          <verse number="8"> earát ahte Elia lei almmustuvvan, earát fas ahte muhtun boares profehtain lei bajásčuožžilan.  </verse>
          <verse number="9"> Muhto Herodes dajai: «Johanasas mun lean diktán čuohppat oaivvi eret; gii de lea dat gean birra mun gulan buot dáid?» Ja son geahččalii deaivvadit Jesusiin.</verse>
        </section>
        <section title="Jesus galleha vihtta duhát olbmá">
          <verse number="10"> Apoastalat máhcce ja muitaledje Jesusii buot maid sii ledje dahkan. Son válddii sin mielddis ja vulggii sierranassii muhtun gávpoga lahka man namma lea Betsaida. </verse>
          <verse number="11"> Muhto olbmot fuomášedje dan ja bohte su maŋis. Son válddii sin vuostái ja sártnui sidjiide Ipmila riikka birra, ja son buoridii sin geat dárbbašedje veahki.</verse>
          <verse number="12"> Go veiggodišgođii, de dat guoktenuppelogis bohte su lusa ja dadje: «Vuolggat olbmuid dáppe eret, vai sii besset mannat gávpogiidda ja lagas dáluide, oažžut alcceseaset idjasaji ja biepmu; dáppe han mii leat meahcis.» </verse>
          <verse number="13"> Muhto Jesus vástidii: «Addet dii sidjiide borramuša!» Sii vástidedje: «Eai han mis leat eanet go vihtta láibbi ja guokte guoli, jos juo ieža eat manaše oastit borramuša buot dáidda olbmuide.» </verse>
          <verse number="14"> Das ledje sullii vihtta duhát olbmá. Ja son celkkii máhttájeddjiidasas: «Čohkánahttet sin joavkkuide, vihttalogis ain.» </verse>
          <verse number="15"> Sii dahke nu ja gohččo buohkaid čohkánit. </verse>
          <verse number="16"> Dasto son válddii dan vihtta láibbi ja guokte guoli, geahčai almmi guvlui ja rohkadalai giittusrohkosa. Son doadjalii daid ja attii máhttájeddjiidasas, vai sii juogadivčče daid olbmuide. </verse>
          <verse number="17"> Ja sii borre buohkat ja gallánedje, maŋŋil čohkkejedje báhcán bihtáid, oktiibuot guoktenuppelot veaddelihti.</verse>
        </section>
        <section title="Biehtára dovddastus">
          <verse number="18"> Go son oktii lei rohkadallamin oktonassii, dušše máhttájeaddjit ledje suinna, de son jearai sis: «Geanin olbmot dadjet mu?» </verse>
          <verse number="19"> Sii vástidedje: «Muhtumat dadjet gásttašeaddji Johanassan, earát dadjet Elian, ja earát gis ahte muhtun boares profehtain lea bajásčuožžilan.» </verse>
          <verse number="20"> Son jearai: «Na ba dii, geanin dii dadjabehtet mu?» De Biehtár vástidii: «Don leat Ipmila Messias.» </verse>
          <verse number="21"> Muhto son gilddii sin garrasit muitaleames dán geasage, </verse>
          <verse number="22"> ja lasihii: «Olbmobárdni ferte gillát ollu, ja vuorrasat, bajitbáhpat ja čálaoahppavaččat hilgot su. Son goddojuvvo, muhto bajásčuoččáldahttojuvvo fas goalmmát beaivvi.»</verse>
        </section>
        <section title="Čuovvut Jesusa">
          <verse number="23"> Jesus celkkii buohkaide: «Jos guhtege dáhttu boahtit mu maŋis, de biehttalehkos iežas, váldos ruossas juohke beaivvi ja čuvvos mu. </verse>
          <verse number="24"> Dasgo dat guhte viggá gádjut heakkas, massá dan. Muhto dat guhte massá heakkas mu dihtii, gádju dan. </verse>
          <verse number="25"> Mii ávkkiid lea olbmui jos dat vel vuoitá ge oppa máilmmi, muhto massá heakkas ja duššá? </verse>
          <verse number="26"> Dasgo dat guhte heahpanaddá mus ja mu sániin, sus heahpana Olbmobárdni ge go son boahtá iežas ja Áhčis ja bassi eŋgeliid hearvásvuođas. </verse>
          <verse number="27"> Duođaid, mun cealkkán didjiide: Muhtumat sis geat leat čuožžumin dás, eai muosát jápmima ovdal go oidnet Ipmila riikka.»</verse>
        </section>
        <section title="Máhttájeaddjit oidnet Jesusa hearvásvuođa">
          <verse number="28"> Sullii gávcci beaivvi maŋŋil go Jesus lei cealkán dán, son válddii fárrosis Biehtára, Johanasa ja Jáhkoba ja manai várrái rohkadallat. </verse>
          <verse number="29"> Rohkadaladettiin su ámadadju nuppástuvai áibbas, ja su biktasat šadde vielgadin ja šearradin. </verse>
          <verse number="30"> Fáhkka guokte olbmá, Movsses ja Elia, leigga sártnodeamen suinna. </verse>
          <verse number="31"> Soai oidnuiga hearvásvuođas ja hálaiga suinna su jápmima birra, man son fertii ollašuhttit Jerusalemis. </verse>
          <verse number="32"> Biehtár ja su guoimmit ledje lossadit nohkkan, muhto morihedje ja oidne su hearvásvuođa ja olbmáguovtto geat leigga čuožžumin su luhtte. </verse>
          <verse number="33"> Go olbmát leigga guođđimin sin, de Biehtár dajai Jesusii: «Oahpaheaddji, lea buorre go mii leat dáppe. Ceggejehkot golbma goađi, ovtta dutnje, ovtta Movssesii ja ovtta Eliai». Muhto ii son diehtán maid dajai. </verse>
          <verse number="34"> Dan botta go Biehtár lei sárdnumin, bođii balva ja suoivvanasttii sin, ja go sii jávke balvva sisa, de máhttájeaddjit suorganedje. </verse>
          <verse number="35"> Ja balvvas gullui jietna: «Dát lea mu Bárdni gean mun lean válljen. Guldalehket su!» </verse>
          <verse number="36"> Maŋŋil go jietna lei sárdnon, de sii oidne Jesusa okto. Máhttájeaddjit orro jávohaga eai ge dalle muitalan geasage maid ledje oaidnán.</verse>
        </section>
        <section title="Jesus buorida bártni geas lea bahá vuoigŋa">
          <verse number="37"> Nuppi beaivvi, go sii njidje váris, de bođii stuora olmmošjoavku su ovddal. </verse>
          <verse number="38"> Ja muhtun olmmái joavkkus čuorvvui: «Oahpaheaddji, mun ánuhan dus: Geahča mu bártni beallái, mu áidna bártni! </verse>
          <verse number="39"> Vuoigŋa láve dohppet su, ja fáhkkestaga son gilljáda, ja dat gaiku ja givssida su nu ahte soalssida; dat illásta su, ii ge dáhtoše luoitit su. </verse>
          <verse number="40"> Mun sihten du máhttájeddjiid ádjit olggos vuoiŋŋa, muhto eai sii veadján dahkat dan.» </verse>
          <verse number="41"> De Jesus vástidii: «Eahpeoskkolaš ja jorggu sohkagoddi! Man guhká mun ferten leat din luhtte ja gierdat din? Buvtte bártnát deike!» </verse>
          <verse number="42"> Ovdal go bárdni joavddai Jesusa lusa, de bahá vuoigŋa rohttii su veallut ja gaikkodišgođii su. Muhto Jesus šikkui buhtismeahttun vuoiŋŋa ja dearvvašmahtii bártni, ja son attii su fas áhččásis. </verse>
          <verse number="43"> Ja buohkat ovddošedje Ipmila stuora fámu.</verse>
        </section>
        <section title="Jesus einnosta fas gillámušas">
          <verse number="44"> Dan botta go buohkat ledje ovddošeamen dan maid Jesus dagai, son celkkii máhttájeddjiidasas:  «Dárkojehket dan maid mun dál cealkkán: Olbmobárdni addojuvvo fargga olbmuid gieđaide.» </verse>
          <verse number="45"> Muhto sii eai ádden dán; dat lei čihkkojuvvon sidjiide, vai sii eai áddeše dan, eai ge duostan jearrat sus maid son oaivvildii.</verse>
        </section>
        <section title="Gii lea stuorimus?">
          <verse number="46"> Máhttájeaddjit smiehttagohte guhtemuš sis leažžá stuorimus. </verse>
          <verse number="47"> Muhto Jesus árvidii maid sii jurddašedje váimmuineaset. Dan dihtii válddii uhca mánáža, bijai dan báldasis </verse>
          <verse number="48"> ja celkkii sidjiide: «Dat guhte vuostáiváldá dán máná mu nammii, vuostáiváldá mu. Ja dat guhte vuostáiváldá mu, vuostáiváldá su guhte lea vuolggahan mu. Dasgo son guhte lea unnimus din buohkaid gaskkas, lea stuoris.»</verse>
        </section>
        <section title="Mielde dahje vuostái">
          <verse number="49"> Johanas sárdnugođii: «Oahpaheaddji, mii oinniimet muhtuma ádjimin olggos bahá vuoiŋŋaid du nammii, ja mii geahččaleimmet hehttet su, go juo son ii leat min searvvis.» </verse>
          <verse number="50"> Muhto Jesus vástidii: «Allet hehtte su! Dat guhte ii leat din vuostái, lea din beale.»</verse>
        </section>
        <section title="Jesus ja samarialaččat guđet eai vuostáiváldán su">
          <verse number="51"> Go lahkanišgođii dat áigi goas Jesus galggai váldojuvvot albmái, de son dáhtui vuolgit Jerusalemii, </verse>
          <verse number="52"> ja son vuolggahii áirasiid ovddastis, ja sii vulge ja bohte muhtun Samaria gávpogii ohcat idjasaji Jesusii. </verse>
          <verse number="53"> Muhto doppe eai dáhtton vuostáiváldit su, danne go lei johtimin Jerusalemii. </verse>
          <verse number="54"> Go máhttájeaddjiguovttos Jáhkot ja Johanas gulaiga dán, de jearaiga: «Hearrá, dáhtut go munno rávkat dola almmis vuolás loahpahit sin nugo Elia dagai?» </verse>
          <verse number="55"> Muhto son jorggihii ja cuiggodii sudno: «Doai eahppi dieđe makkár vuoiŋŋas doai leahppi vuolggahuvvon. Dasgo Olbmobárdni ii leat boahtán duššadit olbmuid, muhto beastit.» </verse>
          <verse number="56"> De sii jotke eará gávpogii.</verse>
        </section>
        <section title="Maid mearkkaša čuovvut Jesusa">
          <verse number="57"> Go sii ledje vádjoleamen geainnu mielde, de muhtun dajai sutnje: «Mun áiggun čuovvut du gosa ihkinassii manažat.» </verse>
          <verse number="58"> Jesus vástidii: «Riebaniin leat biejut, ja almmi lottiin leat beasit, muhto Olbmobártnis ii leat sadji gos vuoiŋŋastahtášii oaivvis.»</verse>
          <verse number="59"> Muhtun earái son celkkii: «Čuovo mu!» Muhto olmmái vástidii: «Hearrá, suova mu vuos mannat ruoktot hávdádit áhččán.» </verse>
          <verse number="60"> Muhto Jesus celkkii sutnje: «Anne jábmit hávdádit jábmiideaset, muhto vuolgge sárdnidit Ipmila riikka!»</verse>
          <verse number="61"> Muhtun eará dajai: «Mun áiggun čuovvut du, Hearrá, muhto suova mu vuos dahkat dearvvuođaid ruovttu olbmuide.» </verse>
          <verse number="62"> Muhto Jesus vástidii: «Ii oktage gii bidjá gieđas bealdoruovddi ala ja geahčasta maŋás, leat dohkálaš Ipmila riikii.»</verse>
        </section>
      </chapter>
      <chapter title="Kapittel 10">
        <section title="Jesus vuolggaha čiežalot máhttájeaddji">
          <verse number="1"> Das maŋŋil Hearrá válljii velá čiežalogi earáid ja vuolggahii sin ovddastis iežas áirrasin, guoktása ain fárrolagaid, juohke gávpogii ja juohke báikái gos ieš áiggui fitnat.  </verse>
          <verse number="2"> Son celkkii sidjiide: Ládju lea stuoris, muhto bargit uhcán. Rohkadallet dan dihtii láju isida vuolggahit bargiid lájuidasas.  </verse>
          <verse number="3"> Vulget! Mun vuolggahan din dego lábbáid gumppiid gaskii.  </verse>
          <verse number="4"> Allet váldde mielde burssa, allet lávkka allet ge gápmagiid. Allet buorástahte ovttage mátkki alde.  </verse>
          <verse number="5"> Muhto go boahtibehtet muhtun vissui, de dadjet vuosttaš sátnin: «Ráfi lehkos dán ruktui!»  </verse>
          <verse number="6"> Jos das lea muhtun gii váldá vuostái ráfi, de dat ráfi maid dii buktibehtet, bissu su badjel, muđuid dat máhccá didjiide.  </verse>
          <verse number="7"> Orrot dan viesus, ja borret ja juhket dan maid sii fállet didjiide! Dasgo bargi lea bálkkás veara. Allet jođe dálus dállui!  </verse>
          <verse number="8"> Go dii boahtibehtet muhtun gávpogii ja sii vuostáiváldet din, de borret dan maid sii fállet didjiide,  </verse>
          <verse number="9"> buoridehket buhcciid geat leat das, ja dadjet ássiide: «Ipmila riika lea boahtán din lusa.» </verse>
          <verse number="10"> Muhto go dii boahtibehtet muhtun gávpogii eai ge olbmot váldde din vuostái, de mannet olggos geainnuid ala ja dadjet: </verse>
          <verse number="11"> «Mii savdnjilit eret velá sádduid ge mat leat darvánan min julggiide din gávpogis, duođaštussan din vuostái. Muhto fuomášehket dan: Ipmila riika lea boahtán lahka.» </verse>
          <verse number="12"> Mun cealkkán didjiide: Sodomai geavvá geahppaseabbot duopmobeaivvi go dan gávpogii.</verse>
        </section>
        <section title="Vuoi-čuorvasat Galilea gávpogiid badjel">
          <verse number="13"> Vuoi du, Korasin! Vuoi du, Betsaida! Jos dat oavdudagut mat leat dahkkojuvvon dudno guovllus, livčče dáhpáhuvvan Tyrosis dahje Sidonis, de dat livččiiga áigá juo dahkan jorgalusa ja čohkkán gunaid siste seahkat badjelis. </verse>
          <verse number="14"> Muhto Tyrosii ja Sidonii geavvá geahppaseabbot duomus go dudnuide. </verse>
          <verse number="15"> Ja don Kapernaum, guhte dáhtošit bajiduvvot gitta almmi rádjái, don norddastuvvot vuolás jábmiid riikii!</verse>
          <verse number="16"> Dat guhte gullá din, gullá mu, ja dat guhte hilgu din, hilgu mu. Muhto dat guhte hilgu mu, hilgu su guhte lea vuolggahan mu.</verse>
          <verse number="17"> Dat čiežalogis máhcce iluin ja dadje: «Hearrá, velá bahá vuoiŋŋat ge jeagadit min go mii namahit du nama!» </verse>
          <verse number="18"> Son vástidii: «Mun oidnen Sáhtána gahččamin vuolás almmis dego álddagas. </verse>
          <verse number="19"> Duođaid, mun lean addán didjiide fámu duolbmat gearbmašiid ja skorpiovnnaid ja soardit buot vašálačča fámu, ii ge mihkkege vahágahte din. </verse>
          <verse number="20"> Ja dattege: Allet illut das go vuoiŋŋat jeagadit din, muhto illudehket das ahte din namat leat čállojuvvon albmái.»</verse>
        </section>
        <section title="Jesusa ávvučuorvasat">
          <verse number="21"> Dan seammás son ávvudii Bassi Vuoiŋŋas ja celkkii: «Mun rámidan du, Áhččán, almmi ja eatnama Hearrá, danne go leat čiehkan dán viisáin ja jierpmálaččain, muhto leat almmustahttán dan uhcahaččaide. Duođaid, Áhččán, nu lei du buorre dáhttu. </verse>
          <verse number="22"> Buot lea Áhččán oskkildan munnje. Ii oktage dieđe gii Bárdni lea earet Áhči, ii ge oktage dieđe gii Áhčči lea earet Bártni ja dan geasa Bárdni dáhttu almmustahttit su.»</verse>
          <verse number="23"> Go son lei okto máhttájeddjiidisguin, de celkkii sidjiide: «Ávdugasat dat čalmmit mat oidnet dan maid dii oaidnibehtet! </verse>
          <verse number="24"> Dasgo mun cealkkán didjiide: Ollu profehtat ja gonagasat livčče hálidan oaidnit dan maid dii oaidnibehtet, eai ge beassan oaidnit dan, ja gullat dan maid dii gullabehtet, eai ge beassan gullat dan.»</verse>
        </section>
        <section title="Veardádus váibmoláđis samarialačča birra">
          <verse number="25"> Muhtun láhkadovdi bođii dasa ja hálidii geahččalit Jesusa. Son dajai: «Oahpaheaddji, maid mun galggan dahkat vai oččošin agálaš eallima?» </verse>
          <verse number="26"> Jesus jearai: «Mii lea čállojuvvon láhkii? Maid don logat das?» </verse>
          <verse number="27"> Son vástidii sutnje: «Don galggat ráhkistit Hearrá Ipmilat oppa váimmustat ja oppa sielustat ja oppa fámustat ja oppa mielastat, ja lagamuččat nugo iežat.» </verse>
          <verse number="28"> Jesus celkkii: «Don vástidit riekta. Daga nu, de don oaččut eallit.» </verse>
          <verse number="29"> Muhto nubbi vikkai dahkat iežas vanhurskkisin ja jearai: «Gii de lea mu lagamuš?» </verse>
          <verse number="30"> Dán jearaldahkii Jesus vástidii: Olmmái lei mannamin Jerusalemis vuolás Jerikoi, ja son šattai rievváriid gieđaid gaskii. Sii gaiko sus biktasiid eret, cábme su ja guđđe su dasa bealleheggii. </verse>
          <verse number="31"> De deaivvai báhppa boahtit seammá geainnu; son oinnii su, muhto manai njuolga meattá. </verse>
          <verse number="32"> Nu dagai maiddái muhtun levihtta; son bođii, oinnii olbmá ja manai meattá. </verse>
          <verse number="33"> Muhto muhtun samarialaš gii lei johtimin, bođii maid dakko gokko olmmái lei veallámin; ja go son áiccai olbmá, de árkkálmasttii su váimmustis. </verse>
          <verse number="34"> Son manai su lusa, čanai su háviid ja leaikkui oljju ja viinni daidda, loktii su ásenis ala ja doalvvui su guossevissui ja divššui su. </verse>
          <verse number="35"> Nuppi iđida son válddii guokte denara, attii dáluisidii ja dajai: «Divššo su bures; ja jos golaheaččat eambbo ruđaid, de mun mávssán go boađán ruovttoluotta.»</verse>
          <verse number="36"> Guhtemuš dán golbmasis orui du mielas leamen rieviduvvon olbmá lagamuš? </verse>
          <verse number="37"> Son vástidii: «Dat gii čájehii sutnje váibmoláđisvuođa.» Jesus celkkii: «Mana don ge ja daga nu.»</verse>
        </section>
        <section title="Jesus Márttáguovtto Márjjáin luhtte">
          <verse number="38"> Vádjolettiin son bođii muhtun gillái, gos Mártá-nammasaš nisu vuostáiválddii su ruovttustis. </verse>
          <verse number="39"> Márttás lei oabbá gean namma lei Márjá; son čohkánii Hearrá julggiid ovdii ja guldalii su sániid. </verse>
          <verse number="40"> Muhto Mártá lei doaimmas buot bargguiguin bálvalan dihtii gussiid. Son bođii sudno lusa ja dajai: «Hearrá, it go beroš go mu oabbá diktá mu okto buot bargat? Daja sutnje ahte galgá veahkehit mu.» </verse>
          <verse number="41"> Muhto Hearrá vástidii sutnje: «Mártá, Mártá! Don muosehuvat ja ražat nu máŋggain áššiin. </verse>
          <verse number="42"> Muhto goit okta lea dárbbašlaš. Márjá lea válljen buori oasi, ja dat ii váldojuvvo sus eret.»</verse>
        </section>
      </chapter>
      <chapter title="Kapittel 11">
        <section title="Jesus oahpaha máhttájeddjiidis rohkadallat">
          <verse number="1"> Jesus lei rohkadallamin muhtun báikkis. Go son lei geargan rohkadallamis, de muhtun su máhttájeddjiin dajai sutnje: «Hearrá, oahpat min rohkadallat, nugo Johanas oahpahii máhttájeddjiidis.»  </verse>
          <verse number="2"> Son vástidii: «Go rohkadallabehtet, de dadjet ná: Áhččámet, don guhte leat almmis! Basuhuvvos du namma. Bohtos du riika. Šaddos du dáhttu mo almmis nu maiddái eatnama alde.</verse>
          <verse number="3"> Atte midjiide juohke beaivvi beaivválaš láibbi.</verse>
          <verse number="4"> Atte midjiide min suttuid ándagassii, dasgo mii gis addit ándagassii juohkehažžii guhte lea midjiide velggolaš. Ale ge doalvvo min geahččalussii, muhto beastte min bahás eret.»</verse>
          <verse number="5"> Son celkkii sidjiide: «Jos mat muhtun dis manná ustiba lusa gaskaija áiggi ja dadjá sutnje: Ustiban, lone munnje golbma láibbi,  </verse>
          <verse number="6"> dasgo buorre ustit lea boahtán mu lusa mátkkistis, ii ge mus leat maid sutnje guossohit.  </verse>
          <verse number="7"> Jáhkkibehtet go ahte nubbi dalle vástida: Ale ráfehuhte mu! Uksa lea juo gitta, ja sihke mánát ja mun ieš leat seaŋggas. In mun sáhte lihkkat addit maidege dutnje.  </verse>
          <verse number="8"> Muhto mun cealkkán didjiide: Jos son ii lihkaše ge addit sutnje maidege ustitvuođa dihtii, de dagašii dan goittot su sihtavašvuođa dihtii, ja attášii sutnje buot maid dárbbaša.</verse>
          <verse number="9"> Mun cealkkán didjiide: Átnot, de oažžubehtet. Ohcet, de gávdnabehtet. Goalkkuhehket, de didjiide rahppojuvvo uksa. </verse>
          <verse number="10"> Dasgo dat guhte átnu, oažžu, ja dat guhte ohcá, gávdná, ja guhte goalkkuha, sutnje rahppojuvvo uksa.</verse>
          <verse number="11"> Lea go ba din gaskkas áhčči gii attášii bárdnásis gearbmaša go dat sihtá sus guoli, </verse>
          <verse number="12"> dahje attášii sutnje skorpiovnna go dat sihtá sus moni? </verse>
          <verse number="13"> Go vel dii ge geat lehpet bahát, áddebehtet addit buriid attáldagaid mánáidasadet, ii go Áhččádet ollu eanebut attáše Bassi Vuoiŋŋa almmis sidjiide geat átnot sus!»</verse>
        </section>
        <section title="Jesus ádjá olggos bahá vuoiŋŋaid">
          <verse number="14"> Jesus ájii oktii bahá vuoiŋŋa olggos muhtun gielaheamis, ja go dat vulggii sus, de gielaheapmi sárdnugođii ja olbmot ovddošedje. </verse>
          <verse number="15"> Muhto muhtumat sis dadje: «Son ádjá olggos bahá vuoiŋŋaid Beelsebula, bahá vuoiŋŋaid oaivámučča fámuin.» </verse>
          <verse number="16"> Earát gáibidedje sus mearkka almmis geahččalan dihtii su. </verse>
          <verse number="17"> Muhto son diđii sin jurdagiid ja celkkii sidjiide: Riika mii lea soahpameahttun iežainis, šaddá ávdimin, ja nubbi viessu gahččá nuppi ala. </verse>
          <verse number="18"> Jos dál Sáhtán lea soahpameahttun iežainis, mo sáhttá su riika dalle bissut? Dasgo dii han dadjabehtet ahte Beelsebula fámuin mun áján olggos bahá vuoiŋŋaid. </verse>
          <verse number="19"> Muhto jos mun dagan dan Beelsebula fámuin, gean fámuin din iežadet oahppit ádjet olggos bahá vuoiŋŋaid? Dan dihtii sii šaddet din duopmárin. </verse>
          <verse number="20"> Muhto jos mun áján olggos bahá vuoiŋŋaid Ipmila suorpma bokte, dalle han Ipmila riika lea boahtán din gaskii. </verse>
          <verse number="21"> Go gievrras, vearjuduvvon olmmái suodjala dálus, de su opmodat oažžu orrut ráfis. </verse>
          <verse number="22"> Muhto jos muhtun boahtá gii lea velá gievrrat ja vuoitá su, dalle son váldá sus vel daid vearjjuid maidda nubbi lea luohttán, ja juogada sállaša earáide maid. </verse>
          <verse number="23"> Dat guhte ii leat mu beale, lea mu vuostái; dat guhte ii čohkke muinna, biđge.</verse>
        </section>
        <section title="Bahá vuoigŋa máhccá">
          <verse number="24"> Go buhtismeahttun vuoigŋa vuolgá olbmos, de dat vádjola ávdin duoddariid badjel ohcamin vuoiŋŋastanbáikki. Muhto jos ii gávnna, de dadjá: «Mun áiggun máhccat vissosan man guđđen.» </verse>
          <verse number="25"> Dat boahtá dohko ja gávdná dan suohpalastojuvvon ja čiŋahuvvon. </verse>
          <verse number="26"> De dat vuolgá viežžat čieža eará vuoiŋŋa vel, bahábuid go son ieš, ja sii fárrejit sisa ja ássagohtet doppe. Ja dan olbmo maŋit dilli šaddá vearrábun go ovddit dilli.</verse>
          <verse number="27"> Go Jesus lei sárdnumin, de muhtun nisu olbmuid gaskkas čuorvvui alla jienain: «Ávdugas dat eatniheagga mii guttii du ja čižži maid don njammet.» </verse>
          <verse number="28"> Muhto Jesus vástidii: «Ávdugasat sii guđet gullet Ipmila sáni ja vurkejit dan.»</verse>
        </section>
        <section title="Jona mearka">
          <verse number="29"> Go velá eanet olbmot čoagganedje su birra, de sárdnugođii: Dát sohkabuolva lea bahás sohkabuolva. Dat gáibida mearkkaid, muhto ii dat oaččo eará mearkka go Jona mearkka. </verse>
          <verse number="30"> Dasgo nugo Jona šattai mearkan Ninive olbmuide, nu Olbmobárdni ge šaddá mearkan dán sohkii. </verse>
          <verse number="31"> Duopmobeaivvi lullieatnama dronnet bajásčuožžila oktan dán sohkabuolvva olbmuiguin ja váidala sin. Dasgo son bođii gitta eatnama gežiin guldalit Salomo viisodaga, muhto dás lea eanet go Salomo! </verse>
          <verse number="32"> Ninive olbmot bajásčuožžilit dupmui oktan dán sohkabuolvva olbmuiguin ja váidalit sin. Dasgo Jona sárdnidettiin sii dahke jorgalusa, muhto dás lea eanet go Jona!</verse>
        </section>
        <section title="Rupmaša čuovga">
          <verse number="33"> Ii oktage cahkket gintala ja bija dan geallárii dahje lihti vuollái, muhto ginttaljuolgái, vai sii geat bohtet sisa, oidnet dan báitimin. </verse>
          <verse number="34"> Čalbmi lea rupmaša čuovga. Go du čalbmi lea dearvvaš, de oppa du rumaš čuvgejuvvo. Muhto jos čalbmi lea buozas, de du rumaš ge lea seavdnjat. </verse>
          <verse number="35"> Várut dasto amas čuovggas mii lea du siste, leat seavdnjadas! </verse>
          <verse number="36"> Jos dál oppa du rumaš čuvgejuvvo ii ge oktage oassi das leat seavdnjadasas, de dat čuvgejuvvo ollásit, dego dalle go čuovgi ginttal báitá du ala.</verse>
        </section>
        <section title="Vuoi-čuorvasat čálaoahppavaččaid ja farisealaččaid
        badjel">
          <verse number="37"> Go son lei sárdnumin, de muhtun farisealaš bovdii su boradit, ja son vulggii mielde ja čohkánii beavdái. </verse>
          <verse number="38"> Farisealaš ovddošii go oinnii ahte Jesus ii basadan ovdal mállásiid. </verse>
          <verse number="39"> Muhto Hearrá celkkii sutnje: «Dii farisealaččat buhtistehpet lihtiid ja gáriid aivve olggul, muhto siskkil dii lehpet dievva rievádusas ja bahávuođas. </verse>
          <verse number="40"> Dii jallat! Son gii lea sivdnidan olgguldasa, ii go son leat sivdnidan siskkáldasa ge? </verse>
          <verse number="41"> Addet baicca váivvážiidda dan mii lea din lihtiin ja gáriin, de buot šaddá didjiide buhtisin. </verse>
          <verse number="42"> Muhto vuoi din, farisealaččat! Dii addibehtet logádasa minttain, urttasšattuin ja juohkelágán ruttain, muhto vajáldahttibehtet vuoigatvuođa ja ráhkisvuođa Ipmilii. Dán galggašeiddet dahkat, vajáldahtekeahttá nuppi.</verse>
          <verse number="43"> Vuoi din, farisealaččat! Dii dáhttubehtet čohkkát synagogaid buoremus sajiin ja hálidehpet olbmuid buorástahttit din márkanšiljus. </verse>
          <verse number="44"> Vuoi din! Dii lehpet dego dovdameahttun hávddit, eai ge olbmot dieđe go sii dulbmet daid.» </verse>
          <verse number="45"> De muhtun láhkadovdiin dajai: «Oahpaheaddji, dakkár sániiguin hiddjidat maiddái min ge.» </verse>
          <verse number="46"> Jesus vástidii: «Vuoi din, láhkadovdit! Dii losiidahttibehtet olbmuid nođiiguin, muhto ieža dii ehpet guoskkat daid suorpmain ge. </verse>
          <verse number="47"> Vuoi din! Dii huksebehtet hávdemuittuid profehtaide geaid din máddarat godde! </verse>
          <verse number="48"> Dan láhkái dii šaddabehtet duođašteaddjin geat dohkkehehpet dan maid din máddarat dahke. Dasgo sii godde profehtaid, ja dii huksebehtet sin hávdemuittuid. </verse>
          <verse number="49"> Dan dihtii lea ge Ipmila viissisvuohta cealkán: Mun vuolggahan sin lusa profehtaid ja apoastaliid; muhtumiid sis sii goddet, earáid sii doarrádallet. </verse>
          <verse number="50"> Danne galgá dát sohka vástidit buot daid profehtaid varaid ovddas mat leat golggahuvvon gitta máilmmi vuođđudeami rájes, </verse>
          <verse number="51"> Abela goddima rájes gitta Sakarja goddima rádjái, gii goddojuvvui áltára ja tempela gaskkas. Duođaid, mun cealkkán ahte dát buolva galgá vástidit daid ovddas. </verse>
          <verse number="52"> Vuoi din, láhkadovdit! Dii lehpet váldán eret dieđu čoavdaga. Ieža dii ehpet mannan sisa, ja dii hehttiidet sin geat dáhtto mannat sisa.»</verse>
          <verse number="53"> Go Jesus vulggii das, de čálaoahppavaččat ja farisealaččat bahkkegohte garrasit su ala juohkelágán gažaldagaiguin. </verse>
          <verse number="54"> Sii fáktejedje su ja geahččaledje oččodit su dadjat juoidá mainna sáhtášedje váidit su.</verse>
        </section>
      </chapter>
      <chapter title="Kapittel 12">
        <section title="Várrehus guoktilašvuođas">
          <verse number="1"> Dan botta čoahkkanedje duháhiid mielde olbmot, nu ahte goasii dulbme guhtet guimmiideaset. Jesus sárdnugođii, ovddimustá máhttájeddjiidasas:</verse>
          <verse number="2"> Váruhehket farisealaččaid suvrradáiggis mii lea guoktilašvuohta! Ii mihkkege leat gokčojuvvon mii ii almmustuva ii ge mihkkege čihkkojuvvon mii ii boađe albmosii.  </verse>
          <verse number="3"> Maid ihkinassii dii lehpet dadjan seavdnjadasas, gullo čuovgadin, ja dat maid dii lehpet savkalan olbmuid beljiide siskkimus lanjas, čurvojuvvo dáhkiid alde.</verse>
        </section>
        <section title="Roahkkadis dovddastus">
          <verse number="4"> Ustibiiddán, mun cealkkán didjiide: Allet bala sis geat goddet rupmaša, muhto das maŋŋil eai veaje dađe eanet.  </verse>
          <verse number="5"> Mun čájehan didjiide geas dii galgabehtet ballat: Ballet sus geas vuos lea fápmu goddit ja dasto bálkestit helvehii. Duođaid, mun cealkkán didjiide: Ballet sus!  </verse>
          <verse number="6"> Eai go vihtta cizáža vuvdojuvvo guovtte skillegii? Ii ge Ipmil vajáldahte ovttage dain.  </verse>
          <verse number="7"> Muhto velá juohke vuoktačalbmi din oaivvis lea lohkkojuvvon. Allet bala, dii han lehpet eanet veara go ollu cizážat!</verse>
          <verse number="8"> Mun cealkkán didjiide: Juohkehaš guhte dovddasta mu olbmuid ovddas, su dovdá Olbmobárdni ge Ipmila eŋgeliid ovddas.  </verse>
          <verse number="9"> Muhto dat guhte biehttala mu olbmuid ovddas, son biehttaluvvo Ipmila eŋgeliid ovddas. </verse>
          <verse number="10"> Ja juohkehažžii guhte cealká ovtta sáni Olbmobártni vuostái, addojuvvo ándagassii. Muhto guhte bilkida Bassi Vuoiŋŋa, sutnje ii addojuvvo ándagassii. </verse>
          <verse number="11"> Go sii dolvot din synagogaid, válddálaččaid ja eiseválddiid ovdii, allet dalle bala das mo bealuštehpet iežadet dahje maid dadjabehtet. </verse>
          <verse number="12"> Dasgo Bassi Vuoigŋa oahpaha dan didjiide dammanaga bottus.</verse>
        </section>
        <section title="Veardádus rikkis dálolačča birra">
          <verse number="13"> Muhtun olmmái olbmuid gaskkas dajai sutnje: «Oahpaheaddji, gohčo mu vielja juogadit árbbi muinna!» </verse>
          <verse number="14"> Muhto Jesus vástidii sutnje: «Olmmoš, gii lea bidjan mu din gaskii dubmet dahje juogadit?» </verse>
          <verse number="15"> Ja son celkkii buohkaide: «Váruhehket anistuvvamis máilmmálaš riggodagaide! Dasgo opmodat ii atte eallima, vaikko leažžá ge vallji.» </verse>
          <verse number="16"> Ja son muitalii sidjiide veardádusa: «Lei muhtun rikkis olmmái gean eanan lei šaddan bures, </verse>
          <verse number="17"> ja son jurddašii: Maid mun dál dagan? Mus ii leat sadji rádjat buot šattuidan. </verse>
          <verse number="18"> Son dajai alccesis: Dán mun áiggun dahkat: Mun gaikkodan láđuidan ja huksen daid stuoribun, ja dohko čohkken gortniidan ja buot eará opmodagaidan. </verse>
          <verse number="19"> De cealkkán alccesan: Dál don leat rádjan ollu buriid máŋgga jahkái. Vuoiŋŋas, bora, juga, ja leage ilus! </verse>
          <verse number="20"> Muhto Ipmil celkkii sutnje: Don jalla! Otná ija gáibiduvvo dus heagga. Geasa gullá dat maid don leat čohkken?</verse>
          <verse number="21"> Nu geavvá sutnje gii čohkke dávviriid alccesis, ja geas ii leat riggodat Ipmila luhtte.»</verse>
        </section>
        <section title="Morrašiid birra">
          <verse number="22"> Son celkkii máhttájeddjiidasas: Danne mun cealkkán didjiide: Allet moraš heakkadet dihtii ahte dis lea maid borrat, allet ge rupmaša dihtii ahte leat biktasat. </verse>
          <verse number="23"> Heagga lea eanet go borramuš ja rumaš eanet go biktasat. </verse>
          <verse number="24"> Gehččet gáranasaid! Eai dat gilvve eai ge láddje, ii dain leat áiti ii ge láhtu, muhto Ipmil biebmá daid. Man ollu eanet veara lehpet dii go lottit! </verse>
          <verse number="25"> Guhtemuš ba dis sáhttá buot morrašiiddisguin lasihit ovttage állana eallinguhkkodahkasis? </verse>
          <verse number="26"> Go dii dalle ehpet veaje oppa dan uhcánačča ge, manne de váivvidehpet iežadet buot eará diŋggaiguin? </verse>
          <verse number="27"> Gehččet liljáid, mo dat šaddet! Eai dat bargga eai ge bane, muhto mun cealkkán didjiide: Ii oppa Salomo ge buot hearvásvuođainis lean gárvvohuvvon nugo okta sis. </verse>
          <verse number="28"> Muhto jos Ipmil gárvvoha gietti rásiid nu čábbát, daid mat odne leat ceaggámin ja ihttin bálkestuvvojit oapmanii, ii go son ollu eanebut gárvvohivčče din, dii uhcán oskkolaččat! </verse>
          <verse number="29"> Allet jurddaš dušše mo fidnešeiddet borramuša ja juhkamuša, allet ge bala. </verse>
          <verse number="30"> Dáid háhpohallet buot máilmmi álbmogat, muhto din Áhčči diehtá ahte dii dárbbašehpet dáid. </verse>
          <verse number="31"> Ohcet baicca su riikka, de buot dát addojuvvo didjiide. </verse>
          <verse number="32"> Ale bala, uhca čorragaš! Dasgo Áhčádet buorre dáhttu lea addit riikka didjiide.</verse>
          <verse number="33"> Vuvdet buot opmodagadet, ja addet ruđaid váivvážiidda. Háhket alcceseattet burssaid mat eai noga, ja nohkameahttun dávvira albmái, gosa suollagat eai beasa, ii ge muohcu bilit. </verse>
          <verse number="34"> Dasgo doppe gos du dávvir lea, doppe lea du váibmu ge.</verse>
        </section>
        <section title="Lehket gárvásat go Hearrá boahtá!">
          <verse number="35"> Bidjet boahkána ja doalahehket lámppáineattet čuovgga. </verse>
          <verse number="36"> Lehket nugo bálvaleaddjit geat vurdet isideaset ruoktot heajain, vai sii sáhtášedje rahpat sutnje uvssa dakkaviđe go son boahtá ja goalkkuha. </verse>
          <verse number="37"> Ávdugasat dat bálvaleaddjit geaid isit gávdná gohcimin go boahtá! Duođaid mun cealkkán didjiide: Son bidjá boahkána, gohčču sin beavdái ja bálvala sin ieš. </verse>
          <verse number="38"> Jos son vel bođeš ge easkka nuppi dahje goalmmát idjagohcinvuorus ja gávdná sin gárvvisin, de ávdugasat dat bálvaleaddjit.</verse>
          <verse number="39"> Muhto muitet dan: Jos dáluisit dieđášii goas suola boahtá, de son gozášii ja hehttešii su gaikumis vissosis. </verse>
          <verse number="40"> Lehket dii ge gárvásat! Dasgo Olbmobárdni boahtá dan diimmu go ehpet leat vuordimin.</verse>
          <verse number="41"> Biehtár jearai: «Hearrá, muitalat go dán veardádusa dušše midjiide vai buohkaide?» </verse>
          <verse number="42"> Ja Hearrá vástidii: Gii lea oskkáldas ja jierpmálaš dállodoalli, dakkár gean isit bidjá bearráigeahččat eará bálvaleddjiid vai attášii sidjiide borramuša rivttes áigái? </verse>
          <verse number="43"> Ávdugas dat bálvaleaddji gean isit gávdná dahkamin dán go son boahtá! </verse>
          <verse number="44"> Duođaid, mun cealkkán didjiide: Isit addá buot opmodagaidis su háldui. </verse>
          <verse number="45"> Muhto jos mat dát bálvaleaddji dadjá alccesis: «Mu isit ádjána boahtimis», ja de cábmigoahtá reaŋggaid ja biiggáid, ja borragoahtá ja juhkagoahtá gárremiidda, </verse>
          <verse number="46"> dalle isit boahtá muhtun beaivvi goas bálvaleaddji ii leat vuordimin su ja dan diimmu go son ii dieđe, ja isit čuohppá su guovtte oassái ja addá su dohko gos eahpeoskkolaččat leat. </verse>
          <verse number="47"> Dat bálvaleaddji gii diehtá isidis dáhtu, ii ge dattege ráhkkan ja daga su dáhtu mielde, son cábmojuvvo garrasit. </verse>
          <verse number="48"> Muhto dat gii dieđekeahttá dahká dakkáriid main ánssáša cápmáhallat, son beassá uhcibuin. Geasa lea addojuvvon ollu, sus vurdojuvvo ollu. Ja geasa lea oskkilduvvon ollu, sus gáibiduvvo velá eanet.</verse>
        </section>
        <section title="Jesus ii buvtte ráfi, muhto soahpameahttunvuođa">
          <verse number="49"> Mun lean boahtán suhppet dola eatnama ala; ja vare dat livččii juo buollán! </verse>
          <verse number="50"> Gásttain ferten gásttašuvvot; man stuora áŧestusaid siste mun lean dassážii go dat lea ollašuvvan! </verse>
          <verse number="51"> Gáddibehtet go ahte mun lean boahtán buktit ráfi eatnama ala? Mun cealkkán didjiide, in leat boahtán buktit ráfi, muhto soahpameahttunvuođa. </verse>
          <verse number="52"> Jos muhtun ruovttus leat viđas, de sii dás duohko riidalit: Golmmas guoktása vuostái ja guovttis golbmasa vuostái; </verse>
          <verse number="53"> áhčči lea bártnis vuostái ja bárdni áhčis vuostái, eadni nieiddas vuostái ja nieida eatnis vuostái, vuoni manjis vuostái ja mannji vuotnámis vuostái.</verse>
        </section>
        <section title="Árvidit áiggi mearkkaid">
          <verse number="54"> Son celkkii maiddái olbmuide: Go dii oaidnibehtet ahte oarjin rohtte balvvaid, de dadjabehtet dakkaviđe: Dál boahtá arvi, ja nu šaddá. </verse>
          <verse number="55"> Ja go dovdabehtet lullibiekka, de dadjabehtet: Dál boahtá báhkka, ja nu šaddá. </verse>
          <verse number="56"> Guoktilaččat! Eatnama ja almmi mearkkaid dii gal máhttibehtet árvidit, manne dalle ehpet máhte árvidit dán áiggi?</verse>
          <verse number="57"> Ja manne ehpet ieža rátkke dan mii lea riekta? </verse>
          <verse number="58"> Go don leat mannamin duopmostullui vuostálastiinat, de daga buot maid nagadat vai doai soabadivččiide dohko manadettiin. Muđuid son geassá du duopmára ovdii, duopmár addá du fáktii, ja fákta bálkesta du giddagassii. </verse>
          <verse number="59"> Mun cealkkán dutnje: Doppe don it beasa eret ovdal go leat máksán maŋimuš šlántte ge!</verse>
        </section>
      </chapter>
      <chapter title="Kapittel 13">
        <section title="Neavva jorgalussii">
          <verse number="1"> Dan áiggi bohte su lusa muhtumat ja muitaledje galilealaččaid birra geaid Pilatus lei goddán, nu ahte sin varra seahkanii dainna varain mii golggai sin oaffarspiriin.  </verse>
          <verse number="2"> Jesus vástidii sidjiide: «Oaivvildehpet go ahte dát galilealaččat ledje stuorit suttolaččat go buot eará galilealaččat, go sii gillájedje dán?  </verse>
          <verse number="3"> Mun cealkkán didjiide: Eai, muhto jos dii ehpet daga jorgalusa, de dii buohkat duššabehtet nugo sii.  </verse>
          <verse number="4"> Dahje dat gávccenuppelogis geat sorbmašuvve go Siloatoardna gahčai sin ala, jáhkkibehtet go ahte sii ledje eanet sivalaččat go buot earát Jerusalemis?  </verse>
          <verse number="5"> Eai eisege! Mun cealkkán didjiide: Jos dii ehpet daga jorgalusa, de dii buohkat duššabehtet seammá láhkái go sii.»</verse>
        </section>
        <section title="Veardádus šattuhis fiikkonmuora birra">
          <verse number="6"> Ja son muitalii dán veardádusa: «Muhtun olbmá viidnegárddis lei šaddamin fiikkonmuorra. Go son bođii ohcat šattuid das, de ii gávdnan ovttage.  </verse>
          <verse number="7"> Dalle son dajai viidnegárdeolbmái: Golbma jagi lean boahtán ohcat šattuid dán fiikkonmuoras gávnnakeahttá maidege. Njeaidde dan! Manne dat galgá goaridit eatnama duššás?  </verse>
          <verse number="8"> Muhto viidnegárdeolmmái vástidii: Hearrá, divtte orrut velá dán jagi, de mun beasan goaivut dan birra ja duktet dan.  </verse>
          <verse number="9"> Veadjá dalle šaddadit šattuid boahtte jagi. Jos ii, de oaččut njeaidit muora.»</verse>
        </section>
        <section title="Jesus buorida nissona sábbáhin">
          <verse number="10"> Sábbáhin son lei oahpaheamen olbmuid muhtun synagogas. </verse>
          <verse number="11"> Das lei nisu geas lei leamaš buozalvasvuoigŋa gávccenuppelot jagi; son lei áibbas guvrragan, ii ge sáhttán njulget čielggis. </verse>
          <verse number="12"> Go Jesus oinnii su, de son rávkkai su lusas ja celkkii: «Nisu, don leat čovdojuvvon buohcuvuođastat.» </verse>
          <verse number="13"> Son bijai gieđaidis su ala, ja dan seammás nisu njulgii čielggis ja máinnui Ipmila. </verse>
          <verse number="14"> Muhto synagoga ovddasčuožžu moaráskii danne go Jesus buoridii sábbáhin, ja son dajai olbmuide: «Guhtta beaivvi leat bargobeaivvit. Bohtet dalle deike buoriduvvot, allet ge sábbáhin.» </verse>
          <verse number="15"> Hearrá vástidii sutnje: «Guoktilaččat, guhtemuš dis ii čoavdde vuovssás dahje ásenis hiŋgalis sábbáhin ge, ja láide olggos jugahit dan? </verse>
          <verse number="16"> Muhto dá lea Abrahama nieida gean Sáhtán lea doallan čatnagasas gávccenuppelot jagi. Ii go son galggaše čovdojuvvot dán čatnagasas sábbáhin?» </verse>
          <verse number="17"> Go son celkkii dán, de buot su vuostálastit heahpanedje, muhto oppa olmmošjoavku illudii buot ovddolaš daguid dihtii maid son dagai.</verse>
        </section>
        <section title="Veardádusat sennetsiepmana ja suvrradáiggi birra">
          <verse number="18"> Son celkkii: «Man láhkásaš lea Ipmila riika? Manin mun veardidan dan? </verse>
          <verse number="19"> Dat lea sennetsiepmana láhkásaš man olmmái gilvá gilvvagárdásis; ja dat stuorru ja šaddá muorran, nu ahte almmi lottit ráhkadit besiid dan ovssiide.»</verse>
          <verse number="20"> Ja son jotkkii: «Mainna mun veardidan Ipmila riikka? </verse>
          <verse number="21"> Dat lea suvrradáiggi láhkásaš man nisu bidjá golmma mihtu jáffuid sisa, ja de suvru buot.»</verse>
        </section>
        <section title="Baskkes uksa">
          <verse number="22"> Manadettiin Jerusalemii Jesus jođii gávpogiid ja giliid mielde ja oahpahii olbmuid. </verse>
          <verse number="23"> Muhtun jearai sus: «Hearrá, leat go sii hárvát geat bestojuvvojit?» Son celkkii sidjiide:</verse>
          <verse number="24"> Gilvalehket vai beassabehtet sisa baskkes poarttas! Mun cealkkán didjiide: Olusat geahččalit beassat sisa, muhto eai lihkostuva. </verse>
          <verse number="25"> Go dáluisit lea čuožžilan ja gidden uvssa, de dii báhcibehtet olggobeallái, ja dii goalkkuhišgoahtibehtet uvssa ja dadjabehtet: «Hearrá, rabas midjiide!» Muhto son vástida didjiide: «Mun in dovdda din, in ge dieđe gos dii bođežehpet.» </verse>
          <verse number="26"> Dalle dadjabehtet: «Mii han leat boradan ja juhkan searválagaid duinna, ja don leat oahpahan min geainnuid alde.» </verse>
          <verse number="27"> Muhto son vástida didjiide: «Mun in dovdda din in ge dieđe gos bođežehpet. Gáidet eret, buot dii verrošeaddjit!» </verse>
          <verse number="28"> Das čierrubehtet ja gižahehpet bániid, go dii oaidnibehtet Abrahama ja Issáha ja Jáhkoba ja buot profehtaid Ipmila riikkas, muhto ieža dii lehpet bálkestuvvon olggobeallái. </verse>
          <verse number="29"> Ja olbmot bohtet nuortan ja oarjin ja davvin ja lullin ja čohkkájit Ipmila riikka beavddis. </verse>
          <verse number="30"> Dalle maŋimuččat šaddet vuosttamužžan, ja vuosttamuččat maŋimužžan.</verse>
        </section>
        <section title="Farisealaččat várrejit Herodesis">
          <verse number="31"> Aiddo dalle muhtun farisealaččat bohte su lusa ja dadje: «Doapmal dáppe eret, dasgo Herodes áigu goddit du.» </verse>
          <verse number="32"> Muhto son vástidii: «Mannet dadjat dan riebanii: Odne ja ihttin mun áján olggos bahá vuoiŋŋaid ja buoridan buhcciid, ja goalmmát beaivvi mun ollašuhtán doaibman. </verse>
          <verse number="33"> Muhto odne ja ihttin ja ovtta beaivvi velá ferten joatkit, dasgo ii leat riekta ahte profehta goddojuvvo eará báikkis go Jerusalemis.</verse>
        </section>
        <section title="Duopmu Jerusalema badjel">
          <verse number="34"> Jerusalem, Jerusalem, don guhte gottát profehtaid ja geađgádat sin geat leat vuolggahuvvon du lusa! Man dávjá mun livččen dáhtton čohkket du mánáid, dego vuonccis čohkke čivggaidis soajáidis vuollái. Muhto ehpet dii dáhtton. </verse>
          <verse number="35"> Gehččet, din viessu guđđojuvvo ávdimin. Mun cealkkán didjiide: Dii ehpet oainne mu ovdal go dan beaivvi go dadjabehtet: Buressivdniduvvon lehkos son guhte boahtá Hearrá nammii.»</verse>
        </section>
      </chapter>
      <chapter title="Kapittel 14">
        <section title="Jesus buorida čáhcedávddat olbmá sábbáhin">
          <verse number="1"> Muhtun sábbáha Jesus lei farisealaš ráđđehearrá guossin, ja buohkat atne su čalmmis.  </verse>
          <verse number="2"> Dalle bođii su lusa olmmái geas lei čáhcedávda,  </verse>
          <verse number="3"> ja Jesus jearai láhkadovdiin ja farisealaččain: «Lea go lobálaš buoridit sábbáhin vai ii?»  </verse>
          <verse number="4"> Muhto sii orro jávohaga. Dalle son guoskkahii olbmá, buoridii su ja divttii su mannat.  </verse>
          <verse number="5"> Ja son celkkii sidjiide: «Jos ovttasge dis lea bárdni dahje vuoksá mii gahččá gáivui, ii go son dakkaviđe rohtteše su bajás, vaikko lea ge sábbát?»  </verse>
          <verse number="6"> Eai sii sáhttán vástidit maidege dása.</verse>
        </section>
        <section title="Veardádus čeavláivuođa ja vuollegašvuođa birra">
          <verse number="7"> Son dárkui mo guossit válljejedje beavddi boaššumus sajiid ja muitalii sidjiide veardádusa:</verse>
          <verse number="8"> Go don bovdejuvvot heajaide, de ale čohkán boaššumussii, dasgo muhtun sáhttá leat bovdejuvvon gii lea alit go don.  </verse>
          <verse number="9"> Jos lea nu, de guossoheaddji, gii lea bovden dudno guktuid, boahtá ja dadjá dutnje: «Čáhkke saji dán guossái!» Dalle fertet mannat heahpadiin čohkánit uskimussii. </verse>
          <verse number="10"> Muhto go don leat bovdejuvvon guossái, de čohkán uskimussii, vai guossoheaddji sáhtášii dadjat dutnje: «Ustit, boađe čohkánit boaššolabbui!» Dalle don gudnejahttojuvvot buot gussiid oaidnut. </verse>
          <verse number="11"> Dasgo juohkehaš guhte bajida iežas, vuoliduvvo, ja dat guhte vuolida iežas, bajiduvvo.</verse>
          <verse number="12"> Son celkkii maiddái sutnje gii lei bovden su: «Go don bovdet gussiid gaskabeai- dahje eahketmállásiidda, de ale bovde ustibiiddát ja vieljaidat ja fulkkiidat ja rikkis siidaguimmiid amaset sii gis bovdet du fas ja dáinna lágiin mákset dutnje. </verse>
          <verse number="13"> Muhto go áiggut bovdet gussiid, de bovde váivvážiid ja rámbbiid, lápmásiid ja čalmmehemiid. </verse>
          <verse number="14"> Dalle don leat ávdugas, dasgo sii eai sáhte addit dutnje maidege ruoktot, muhto dutnje máksojuvvo ruoktot go vanhurskásat bajásčuožžilit.»</verse>
        </section>
        <section title="Veardádus stuora guossemállásiid birra">
          <verse number="15"> Go muhtun gussiin gulai dán, de dajai sutnje: «Ávdugas dat gii beassá čohkkát Ipmila riikka beavddis.» </verse>
          <verse number="16"> Jesus celkkii sutnje: Lei olmmái gii doalai stuora guossemállásiid, ja son bovdii olusiid. </verse>
          <verse number="17"> Go guossemállásiid áigi bođii, de son vuolggahii bálvaleaddjis dadjat sidjiide guđet ledje bovdejuvvon: «Bohtet, dasgo buot lea gárvvis!» </verse>
          <verse number="18"> Muhto buohkat beasadallagohte. Muhtun dajai: «Mun lean oastán bealddu ja ferten vuolgit geahččat dan. Attášit ándagassii go in sáhte boahtit.» </verse>
          <verse number="19"> Nubbi dajai: «Mun lean oastán vihtta vuoksábára ja áiggun vuolgit geahččalit daid. Attášit ándagassii go in sáhte boahtit.» </verse>
          <verse number="20"> Ja goalmmát dajai: «Mun lean aiddo náitalan, danne in sáhte boahtit.» </verse>
          <verse number="21"> Bálvaleaddji bođii ruovttoluotta ja muitalii dán isidasas. Dalle dáluisit suhtai ja dajai bálvaleaddjásis: «Mana dállánaga gávpoga luottaide ja bálgáide, ja viečča sisa váivvážiid ja rámbbiid ja čalmmehemiid ja lápmásiid.» </verse>
          <verse number="22"> Fargga sáhtii bálvaleaddji dieđihit: «Hearrá, lea dahkkojuvvon nugo gohččot, muhto ain lea sadji.» </verse>
          <verse number="23"> De isit dajai bálvaleaddjásis: «Mana olggos geainnuid ja máđijaid ala ja nágge olbmuid boahtit sisa, vai mu viessu dievašii. </verse>
          <verse number="24"> Dasgo mun cealkkán didjiide ahte ii oktage sis guđet ledje bovdejuvvon, beasa mu guossemállásiidda.»</verse>
        </section>
        <section title="Maid mearkkasa čuovvut Jesusa">
          <verse number="25"> Stuora joavku čuovui su, ja son jorggihii ja dajai sidjiide:</verse>
          <verse number="26"> Jos guhtege boahtá mu lusa vašutkeahttá áhčis ja eatnis, áhkás ja mánáidis, vieljaidis ja oappáidis, ja velá iežas heakka ge, de son ii sáhte leat mu máhttájeaddji. </verse>
          <verse number="27"> Dat guhte ii guotte ruossas ja čuovo mu, ii sáhte leat mu máhttájeaddji.</verse>
          <verse number="28"> Jos oktage dis áigu hukset toartna, ii go son vuos rehkenasttáše maid dat máksá oaidnin dihtii lea go sus doarvái ruhta ollašuhttit dan. </verse>
          <verse number="29"> Muđuid sáhttá dáhpáhuvvat ahte son ráhkada geađgejuolggi, ii ge suitte gárvvistit toartna, ja buohkat guđet oidnet dan, bilkidišgohtet su </verse>
          <verse number="30"> ja dadjet: «Dát olmmái huksegođii ii ge veadján ollašuhttit.» </verse>
          <verse number="31"> Dahje jos muhtun gonagas áigu vuolgit soahtat eará gonagasa vuostái, ii go son vuos smiehta sáhttá go son logiduhát olbmáin mannat nuppi vuostái guhte boahtá su ovddal guoktelotduháhiin? </verse>
          <verse number="32"> Ja jos son ii sáhte dan, de vuolggaha áirasiid go vašálaš ain lea guhkkin eret ja bivdá ráfi.</verse>
          <verse number="33"> Seammá láhkái ii oktage dis sáhte leat mu máhttájeaddji muđuid go luohpá buot opmodagastis.</verse>
          <verse number="34"> Sálttit leat ávkkálaččat. Muhto jos sálttit veagahuvvet, mainna dalle sáhttá sáltet? </verse>
          <verse number="35"> Dat eai dohkke eai beldui eai ge duktan, muhto bálkestuvvojit eret. Geas ležžet bealjit, son gullos!</verse>
        </section>
      </chapter>
      <chapter title="Kapittel 15">
        <section title="Veardádus láhppon sávzza ja láhppon ruđa birra">
          <verse number="1"> Tuollárat ja suttolaččat bohte Jesusa lusa gullan dihtii su.  </verse>
          <verse number="2"> Farisealaččat ja čálaoahppavaččat nimmoredje ja dadje: «Dát olmmái vuostáiváldá suttolaččaid ja borada singuin.»  </verse>
          <verse number="3"> De Jesus muitalii sidjiide dán veardádusa:</verse>
          <verse number="4"> Jos muhtumis dis leat čuođi sávzza, ja okta láhppo, ii go son dalle guođe dan ovccilogiovcci meahccái ja oza dan ovtta mii lea láhppon dassážii go gávdná dan?  </verse>
          <verse number="5"> Ja go gávdná dan, de illosa ja lokte dan olggiidis ala.  </verse>
          <verse number="6"> Go son boahtá ruoktot, de čohkke ustibiiddis ja siidaguimmiidis ja dadjá sidjiide: «Illudehket muinna, dasgo mun lean gávdnan sávzan mii lei láhppon.»  </verse>
          <verse number="7"> Mun cealkkán didjiide: Seammá láhkái šaddá almmis ge stuorit illu ovtta suttolačča dihtii gii dahká jorgalusa, go ovccilogiovcci vanhurskása dihtii geat eai dárbbaš jorgalusa.</verse>
          <verse number="8"> Dahje jos nissonis leat logi silbaruđa ja son láhppá ovtta, ii go son dalle cahkket čuovgga ja suohpalastte buot vistti ja oza dárkilit dassážii go gávdná dan?  </verse>
          <verse number="9"> Ja go lea gávdnan dan, de gohčču čoahkkái ustibiiddis ja siidaguoibmenissoniid ja dadjá: «Illudehket muinna, go mun lean gávdnan ruđa man ledjen láhppán.» </verse>
          <verse number="10"> Mun cealkkán didjiide: Seammá láhkái illudit Ipmila eŋgelat ovtta suttolačča dihtii guhte dahká jorgalusa.</verse>
        </section>
        <section title="Veardádus láhppon bártni birra">
          <verse number="11"> Jesus celkkii: Muhtun olbmás ledje guokte bártni. </verse>
          <verse number="12"> Nuorat dajai sutnje: «Áhčážan, atte munnje mu oasi opmodagastat.» Áhččis jugii opmodagastis bártniidasas. </verse>
          <verse number="13"> Eai gollan máŋga beaivvi ovdal go nuorat bárdni vuovdilii buot ja manai muhtun riikii menddo guhkkin. Doppe son skihtardii buot ruđaidis badjelmearálaš eallimiin. </verse>
          <verse number="14"> Muhto go son lei loaktán buot, de bođii hirbmat nealgi dan eatnamii, ja son gillágođii heađi. </verse>
          <verse number="15"> Dalle son álggii reaŋgan muhtun dan eatnama olbmái, ja olmmái bijai su meahccái spiidnegeahččin. </verse>
          <verse number="16"> Nealggistis livččii hálidan borrat vel daid šattuid ge maid spiinnit borre, dasgo ii oktage addán sutnje maidege.</verse>
          <verse number="17"> De son jierbmagođii ja dajai: «Buot mu áhči bargiin lea borramuš valjis, ja mun lean dáppe nealgumin jámas! </verse>
          <verse number="18"> Mun vuolggán áhččán lusa ja dajan: Áhčážan, mun lean suddudan almmi vuostái ja du vuostái. </verse>
          <verse number="19"> In mun leat šat dohkálaš gohčoduvvot du bárdnin. Muhto váldde mu alccesat láigobargin.»</verse>
          <verse number="20"> De son vulggii áhčis lusa. Go son lei ain guhkkin, de áhččis áiccai su, ja sus njuorai váibmu. Son viegai bártnis ovddal, dollii su čeabeha birra ja cummistii su. </verse>
          <verse number="21"> Bárdni dajai: «Áhčážan, mun lean suddudan Almmi vuostái ja du vuostái. In mun leat šat dohkálaš gohčoduvvot du bárdnin.» </verse>
          <verse number="22"> Muhto áhčči dajai bálvaleddjiide: «Dopmet! Buktet čábbáseamos biktasiid ja gárvvohehket sutnje daid, addet sutnje suorbmasa gihtii ja gápmagiid juolgái. </verse>
          <verse number="23"> Ja vižžet buoiddes gálbbi ja njuvvet dan, vai mii beassat boradit ja illudit. </verse>
          <verse number="24"> Dasgo dát mu bárdni lei jápmán ja lea fas šaddan eallin; son lei láhppon ja lea fas gávdnon.» Ja sii ripme ávvudit ja illudit.</verse>
          <verse number="25"> Boarráset bárdni lei dalle giettis. Go son lei vázzimin ruoktot ja lahkanišgođii dállui, de gulai čuojaheami ja dánsuma. </verse>
          <verse number="26"> Son čurvii muhtun bálvaleaddjái ja jearai mii lea dáhpáhuvvamin. </verse>
          <verse number="27"> Bálvaleaddji vástidii: «Vielljat lea boahtán ruoktot, ja áhččát lea njuovvan buoiddes gálbbi danne go lea ožžon su fas ruoktot dearvan.» </verse>
          <verse number="28"> Boarráset viellja suhtai ii ge hálidan mannat sisa. Áhččis bođii olggos geahččalit sártnuhit su. </verse>
          <verse number="29"> Muhto son vástidii áhččásis: «Mun lean bálvalan du buot jagiid, in ge leat goassege dahkan du miela vuostái, muhto munnje it leat addán gihci ge vai livččen sáhttán bovdet ustibiiddán guossái. </verse>
          <verse number="30"> Muhto dakkaviđe go dát bárdni boahtá ruoktot, son gii lea geavahan buot ruđaidis fuoráiguin, de njuovat sutnje buoiddes gálbbi!» </verse>
          <verse number="31"> Áhčči dajai sutnje: «Bártnážan! Don leat álo mu luhtte, ja buot mii gulaš munnje, lea du. </verse>
          <verse number="32"> Muhto dál lea buorre sivva ávvudit ja illudit, dasgo vielljat lei jápmán ja lea fas eallán; son lei láhppon ja lea fas gávdnon.»</verse>
        </section>
      </chapter>
      <chapter title="Kapittel 16">
        <section title="Veardádus gudnehis dállodoalli birra">
          <verse number="1"> Jesus celkkii maiddái máhttájeddjiidasas: Lei rikkis olmmái geas lei dállodoalli. Isit gulai earáin ahte dállodoalli skihtardii su opmodagaid.  </verse>
          <verse number="2"> Son gohčui su lusas ja dajai: «Maid mun gulan du birra? Daga rehkega dállodoalus, dasgo don it sáhte šat leat mus dállodoallin.»  </verse>
          <verse number="3"> Dállodoalli jurddašii: «Maid dál dagan, go isit bidjá mu eret barggus? In mun leat nu gievra ahte nagadan goaivut, ja mun heahpanattan gearjideames.  </verse>
          <verse number="4"> Na dál de dieđán maid dagan, vai olbmot vuostáiváldet mu ruovttuineaset go bijahalan eret barggustan.»  </verse>
          <verse number="5"> De son gohčui lusas isida velggolaččaid ovttaid mielde, ja jearai vuosttažis: «Man ollu don leat velggolaš mu isidii?»  </verse>
          <verse number="6"> Son vástidii: «Čuohte lihti oljju.» Dállodoalli dajai sutnje: «Dá lea du vealgečálus, čohkán dállánaga ja čále vihttalogi.»  </verse>
          <verse number="7"> Dasto son jearai nuppis gis: «Naba don, man ollu don leat velggolaš?» Son vástidii: «Čuohte fárpala nisuid.» Dállodoalli dajai sutnje: «Dá lea du vealgečálus, čále gávccilogi.»</verse>
          <verse number="8"> Isit rábmui behtolaš dállodoallis go lei lágidan alccesis nu viisát, ja dajai: Dán máilmmi mánát leat čeahpibut soabadit gaskaneaset go čuovgasa mánát.  </verse>
          <verse number="9"> Mun cealkkán didjiide: Háhket alcceseattet ustibiid vearri riggodagaid bokte, vai sii sáhtášedje vuostáiváldit din agálaš orrunsajiineaset go riggodagat nohket. </verse>
          <verse number="10"> Dat guhte lea oskkáldas uhcánaččain, lea maid oskkáldas stuorráin, ja dat guhte lea behtolaš uhcánaččain, lea maid behtolaš stuorráin. </verse>
          <verse number="11"> Jos dii ehpet leat oskkáldasat ruđain, maidda lea čadnon vearrivuohta, geat dalle oskkildit didjiide duohta riggodagaid? </verse>
          <verse number="12"> Ja jos dii ehpet leat oskkáldasat das mii gullá earáide, gii dalle addá didjiide maidege iežadet opmodahkan? </verse>
          <verse number="13"> Ii bálvaleaddji sáhte bálvalit guokte isida. Son vašuhivččii nuppi ja ráhkistivččii nuppi, dahje bisošii nuppi luhtte ja badjelgeahčašii fas nuppi. Ehpet dii sáhte bálvalit sihke Ipmila ja mammona.</verse>
        </section>
        <section title="Láhka ja Ipmila riika">
          <verse number="14"> Farisealaččat geat ledje ruhtaváibmilat, gulle buot dáid, ja sii bilkidedje Jesusa. </verse>
          <verse number="15"> Son celkkii sidjiide: Dii jáhkihehpet olbmuide ahte lehpet vanhurskásat, muhto Ipmil dovdá din váimmuid. Ja dat maid olbmot atnet allagin, lea fasti Ipmila čalmmiin.</verse>
          <verse number="16"> Lága ja profehtaid áigi bisttii Johanasa rádjái. Das maŋŋil sárdniduvvo Ipmila riikka evangelium, ja buohkat bahkkejit dan sisa. </verse>
          <verse number="17"> Ovdal duššet albmi ja eanan, ovdal go lágas gahččá eret čuoggáš ge.</verse>
          <verse number="18"> Juohkehaš guhte earrána áhkástis ja náitala earáin, rihkku náittosdili. Ja dat guhte náitala earránan nissoniin, rihkku náittosdili.</verse>
        </section>
        <section title="Veardádus rikkis olbmá ja Lasarusa birra">
          <verse number="19"> Lei rikkis olmmái gii gárvodii purpuriin ja fiinna liidnebiktasiiguin ja elii hearvásvuođas ja ilus juohke beaivvi. </verse>
          <verse number="20"> Muhto su uvssa ovddas veallái geafes olmmái gean namma lei Lasarus. Son lei dievva háviin </verse>
          <verse number="21"> ja hálidii gallehit iežas dušše dainna mii gahčai rikkis olbmá beavddis. Maiddái beatnagat ge bohte ja njollo su háviid.</verse>
          <verse number="22"> De geafes olmmái jámii, ja eŋgelat gudde su Abrahama askái. Rikkis olmmái maid jámii ja hávdáduvvui. </verse>
          <verse number="23"> Go son rabastii čalmmiidis jábmiid riikkas, gos son lei biinnus, de oinnii Abrahama guhkkin ja Lasarusa su bálddas. </verse>
          <verse number="24"> Son čuorvvui: «Áhččán Abraham, árpmit mu ja vuolggat Lasarusa deike, vai son buonjostivččii suorbmageažis čázis ja láktadivččii mu njuokčama. Dasgo mun biidnašuvan dán dolas.» </verse>
          <verse number="25"> Abraham vástidii: «Mánážan, muitte ahte don ožžot buriidat ealedettiinat, ja dalle Lasarus oaččui baháid. Dál son jeđđejuvvo dáppe, muhto don biidnašuvat. </verse>
          <verse number="26"> Dasa lassin lea min ja din gaskkas čiekŋalis njiellu, amas oktage dáppe beassat rastá din lusa, vaikko hálidivččii ge, ii ge oktage din bealde beasa deike min lusa.» </verse>
          <verse number="27"> Rikkis olmmái dajai Abrahamii: «Mun ánuhan dus ahte vuolggahivččet su </verse>
          <verse number="28"> mu áhččán vissui. Dasgo mus leat vihtta vielja, ja son ferte duođaštit sidjiide, amaset sii ge boahtit dán givssi báikái.» </verse>
          <verse number="29"> Muhto Abraham dajai: «Sis leat Movsses ja profehtat; gulloset daid.» </verse>
          <verse number="30"> Rikkis olmmái vástidii: «Áhččán Abraham, eai sii guldal, muhto jos oktage jábmiid luhtte boađášii sin lusa, de sii jorgalivčče.» </verse>
          <verse number="31"> Muhto Abraham dajai sutnje: «Jos sii eai guldal Movssesa ja profehtaid, de eai oskugoađe vaikko muhtun bajásčuožžilivččii ge jábmiid luhtte.»</verse>
        </section>
      </chapter>
      <chapter title="Kapittel 17">
        <section title="Vearránusat ja ándagassii addojupmi">
          <verse number="1"> Son celkkii máhttájeddjiidasas: «Lea vealtameahttun ahte vearránusat bohtet, muhto vuoi dan olbmo gean bokte dat bohtet!  </verse>
          <verse number="2"> Dan olbmui livččii buoret ahte millogeađgi heaŋggastuvvošii su čeabeha birra ja son bálkestuvvošii merrii, go ahte oktage dain uhcahaččain jorrala su geažil.  </verse>
          <verse number="3"> Váruhehket! Jos du oskuguoibmi sudduda, de neavvo su, ja jos son gáhtá, de atte sutnje ándagassii.  </verse>
          <verse number="4"> Vaikko son suddudivččii du vuostái čieža geardde seammá beaivvi ja boađášii čieža geardde du lusa ja dajašii: Mun gáđan, de atte sutnje ándagassii.»</verse>
        </section>
        <section title="Oskku ja bálvalusa birra">
          <verse number="5"> Apoastalat dadje Hearrái: «Atte midjiide nannoset oskku.»  </verse>
          <verse number="6"> Hearrá vástidii: «Jos dis livččii osku sennetsiepmana veardde ge, de sáhtášeiddet dadjat dán meahccefiikkonmurrii: Rohtte iežat bajás ja bija ruohttasiid merrii! Ja dat jeagadivččii din.</verse>
          <verse number="7"> Jos muhtumis lea bálvaleaddji boltumin eatnama dahje guođoheamen sávzzaid, dadjá go son dalle bálvaleaddjái go dat boahtá giettis: Boađe dál čohkkedit beavdái?  </verse>
          <verse number="8"> Ii, son baicca dadjá: Ráhkat munnje mállásiid, čavge boahkána ja bálval mu dan botta go mun boran ja jugan. Maŋŋil beasat ieš gis boradit ja jugadit.  </verse>
          <verse number="9"> Giitá go son bálvaleaddji go dat dagai dan maid lei gohčohallan? Ii! </verse>
          <verse number="10"> Seammá láhkái dii ge: Go dii lehpet dahkan visot maid lehpet gohčohallan, de celket: Mii leat ávkkehis bálvaleaddjit ja leat dušše dahkan dan maid mii leimmet geatnegasat dahkat.»</verse>
        </section>
        <section title="Jesus buorida logi spihtálačča">
          <verse number="11"> Jerusalemii vádjolettiin son manai Samaria ja Galilea rádjeguovlluid čađa. </verse>
          <verse number="12"> Go son lei mannamin muhtun gillái, de bohte logi spihtálačča su ovddal. Sii bisánedje mealgadii eret </verse>
          <verse number="13"> ja čurvo: «Jesus, oahpaheaddji, árpmit min!» </verse>
          <verse number="14"> Go son oinnii sin, de celkkii: «Mannet čájehit iežadet báhpaide!» Ja dohko manadettiin sii buhtásmuvve. </verse>
          <verse number="15"> Muhto okta sis máhcai go oinnii ahte lei dearvvašmahttojuvvon. Son máinnui Ipmila jitnosit, </verse>
          <verse number="16"> luoitádii Jesusa julggiid ovdii ja giitalii su. Dát olmmái lei samarialaš. </verse>
          <verse number="17"> Jesus jearai sus: «Eai go buot logis buhtásmuvvan? Gos de leat dat ovccis? </verse>
          <verse number="18"> Eai go lean earát go dát amas olmmoš gii máhcai rámidit Ipmila?» </verse>
          <verse number="19"> Ja son celkkii sutnje: «Čuožžil ja mana ruoktot! Du osku lea beastán du.»</verse>
        </section>
        <section title="Ipmila riika ja Olbmobártni beaivi">
          <verse number="20"> Go farisealaččat jerre Jesusis goas Ipmila riika boahtá, de vástidii sidjiide: «Ipmila riika ii boađe dainna lágiin ahte sáhttá oaidnit dan čalmmiiguin. </verse>
          <verse number="21"> Ii oktage sáhte dadjat: Gea, dá dat lea, dahje: Duo de lea. Dasgo Ipmila riika lea din gaskkas.»</verse>
          <verse number="22"> Máhttájeddjiide son celkkii: Áigi boahtá goas dii áibbašehpet oaidnit ovtta Olbmobártni beivviin, ehpet ge beasa oaidnit dan. </verse>
          <verse number="23"> Jos olbmot celket didjiide: «Gea, die son lea!» dahje: «Dá son lea!» de allet mana dohko, allet ge čuovo sin! </verse>
          <verse number="24"> Dasgo seammá láhkái go álddagas álddagastá ja šleađggiha almmiravddas almmiravdii, nu Olbmobárdni ge almmustahttá iežas almmustusbeaivvi. </verse>
          <verse number="25"> Muhto son ferte vuos gillát ollu, ja dát buolva hilgu su.</verse>
          <verse number="26"> Ja nu mo geavai Noa beivviid, nu lea maiddái Olbmobártni beivviid. </verse>
          <verse number="27"> Sii borre ja juhke, náitaladde ja náitojedje, gitta dan beaivvi rádjái go Noa manai árkka sisa ja dulvi bođii ja heavahii sin buohkaid. </verse>
          <verse number="28"> Dahje nu mo geavai Lota beivviid: Sii borre ja juhke, sii oste ja vuvde, gilve ja huksejedje. </verse>
          <verse number="29"> Muhto dan beaivvi go Lot guđii Sodoma, de riškkuhii dola ja rišša almmis ja duššadii sin buohkaid. </verse>
          <verse number="30"> Seammá láhkái geavvá dan beaivvi go Olbmobárdni almmustuvvá.</verse>
          <verse number="31"> Jos muhtun dan beaivvi lea čohkkámin dáhki alde ja sus leat biergasat viesus, de ii galgga njiedjat viežžat daid, ja dat gii lea bealddus, ii galgga máhccat ruoktot. </verse>
          <verse number="32"> Muitet Lota áhká! </verse>
          <verse number="33"> Dat guhte viggá gádjut heakkas, massá dan, muhto dat guhte massá dan, várjala dan. </verse>
          <verse number="34"> Mun cealkkán didjiide: Dan ija guovttis veallába seammá seaŋggas; nubbi vižžojuvvo, nubbi báhcá. </verse>
          <verse number="35"> Guokte nissona ferdneba gortniid searválagaid; nubbi vižžojuvvo, nubbi báhcá. </verse>
          <verse number="36"> Guokte olbmá leaba bealddus, nubbi vižžojuvvo ja nubbi báhcá.</verse>
          <verse number="37"> Máhttájeaddjit jerre sus</verse>
        </section>
      </chapter>
      <chapter title="Kapittel 18">
        <section title="Veardádus leaskka ja duopmára birra">
          <verse number="1"> Son muitalii sidjiide veardádusa oahpahan dihtii sidjiide ahte sii galge álelassii rohkadallat eai ge váibat:</verse>
          <verse number="2"> Muhtun gávpogis lei duopmár guhte ii ballan Ipmilis ii ge beroštan olbmuin.  </verse>
          <verse number="3"> Seammá gávpogis lei leaska guhte ovtta nuppe geardde boahtá su lusa ja dadjá: «Veahket mu vuostálastán vuostái, vai oččošin vuoigatvuohtan.»  </verse>
          <verse number="4"> Guhká duopmár ii miehtan, muhto loahpas jurddašii: «Vaikko in bala Ipmilis in ge beroš olbmuin,  </verse>
          <verse number="5"> de veahkehan dán leaskka su vuoigatvuhtii, dasgo son vuorjá mu, muđuid han gal váivvida mu álelassii.»</verse>
          <verse number="6"> Ja Hearrá celkkii: «Gullet maid dát gudnehis duopmár dadjá!  </verse>
          <verse number="7"> Ii go Ipmil dalle veahkehivčče vuoigatvuhtii sin geaid son lea válljen, go sii čurvot sutnje ijatbeivviid? Ádjána go son veahkeheames sin?  </verse>
          <verse number="8"> Mun cealkkán didjiide: Son addá sidjiide fargga sin vuoigatvuođa. Muhto go Olbmobárdni boahtá, gávdná go son dalle oskku eatnama alde?»</verse>
        </section>
        <section title="Veardádus farisealačča ja tuollára birra">
          <verse number="9"> Son muitalii eará veardádusa dakkáriidda geat atne iežaset vanhurskkisin ja badjelgehčče earáid:</verse>
          <verse number="10"> Guokte olbmá manaiga bajás tempelii rohkadallat. Nubbi lei farisealaš, nubbi gis tuollár. </verse>
          <verse number="11"> Farisealaš čuožžilii ovdan ja rohkadalai ná: «Ipmil, mun giittán du go in leat nugo eará olbmot, geat verrošit, dahket vearrivuođaid ja furrošit, dahje nugo duot tuollár. </verse>
          <verse number="12"> Mun anán borakeahttáivuođa guktii vahkus ja attán logádasa buot dietnasiin.» </verse>
          <verse number="13"> Tuollár čuoččui mihá vuollin ii ge jolggadan oppa čalmmiidis ge loktet almmi guvlui, muhto čorpmai raddásis ja dajai: «Ipmil, leage munnje suttolažžii árbmugas!»</verse>
          <verse number="14"> Mun cealkkán didjiide: Tuollár manai ruoktot vanhurskkisin, muhto nubbi ii. Dasgo dat guhte bajida iežas, vuoliduvvo, ja dat guhte vuolida iežas, bajiduvvo.</verse>
        </section>
        <section title="Jesus ja mánážat">
          <verse number="15"> Sii gudde maiddái njuoratmánáid Jesusa lusa vai son guoskkahivččii daid. Go máhttájeaddjit oidne dán, de šiggo sin. </verse>
          <verse number="16"> Muhto Jesus rávkkai sin lusas ja celkkii: «Diktet mánážiid boahtit mu lusa, allet ge hehtte sin! Dasgo Ipmila riika gullá dakkáraččaide. </verse>
          <verse number="17"> Duođaid, mun cealkkán didjiide: Dat guhte ii vuostáiváldde Ipmila riikka nugo uhca mánáš, ii eisege beasa dan sisa.»</verse>
        </section>
        <section title="Jesus ja rikkis ráđđehearrá">
          <verse number="18"> Muhtun juvddálaš oaivámuš jearai sus: «Buorre oahpaheaddji, maid mun galggan dahkat vai árbešin agálaš eallima?» </verse>
          <verse number="19"> Jesus vástidii: «Manne don gohčodat mu buorrin? Ii oktage leat buorre, earet go Ipmil. </verse>
          <verse number="20"> Don dovddat báhkkomiid: It galgga rihkkut náittosdili, it galgga goddit, it galgga suoládit, it galgga cealkit vearreduođaštusa, don galggat gudnejahttit áhčát ja eatnát.» </verse>
          <verse number="21"> Olmmái dajai: «Buot dáid mun lean doallan nuorravuođa rájes juo.» </verse>
          <verse number="22"> Go Jesus gulai dan, de dajai: «Velá okta váilu dus: Vuovdde buot opmodagat, ja juogat visot váivvážiidda. Dalle oaččut dávvira almmis. Boađe dasto ja čuovo mu!» </verse>
          <verse number="23"> Olmmái šattai morrašii go gulai dan, dasgo son lei hui rikkis.</verse>
          <verse number="24"> Go Jesus oinnii dan, de celkkii: «Man váttis lea sidjiide geain lea ollu opmodat, beassat Ipmila riikii! </verse>
          <verse number="25"> Lea álkkit kamelii mannat nállošalmmi čađa go riggái beassat Ipmila riikii.» </verse>
          <verse number="26"> Sii geat ledje guldaleamen, jerre: «Gii dalle sáhttá bestojuvvot?» </verse>
          <verse number="27"> Son vástidii: «Dat mii lea veadjemeahttun olbmuide, lea vejolaš Ipmilii.»</verse>
          <verse number="28"> Biehtár jearai: «Mo dalle mii? Mii han leat guođđán visot ja čuvvon du.» </verse>
          <verse number="29"> Jesus vástidii: «Duođaid, mun cealkkán didjiide: Juohkehaš gii lea guođđán ruovttus dahje áhká dahje vieljaid dahje vánhemiid dahje mánáid Ipmila riikka dihtii, </verse>
          <verse number="30"> son oažžu máŋggageardásaččat ruoktot dáppe dán máilmmis, ja agálaš eallima boahttevaš máilmmis.»</verse>
        </section>
        <section title="Jesus einnosta goalmmádassii jápmimis ja
        bajásčuožžileamis">
          <verse number="31"> Son čohkkii dan guoktenuppelohkása lusas ja celkkii sidjiide: «Gehččet, mii mannat bajás Jerusalemii, ja doppe ollašuvvá buot maid profehtat leat čállán Olbmobártni birra. </verse>
          <verse number="32"> Son addojuvvo báhkiniid háldui, ja sii bilkidit ja givssidit ja čolget su. </verse>
          <verse number="33"> Sii spihččejit ja goddet su, muhto goalmmát beaivvi son bajásčuožžila.» </verse>
          <verse number="34"> Dás sii eai ádden maidege. Dat lei čihkkojuvvon sidjiide, eai ge sii árvidan maid son oaivvildii.</verse>
        </section>
        <section title="Jesus buorida čalmmeheami Jerikos">
          <verse number="35"> Go Jesus lahkanišgođii Jerikoi, de lei čalmmehis olmmái čohkkámin geaidnoguoras ja gearjideamen. </verse>
          <verse number="36"> Olmmái gulai ollu olbmuid mannamin meattá ja jearai mii dat lea. </verse>
          <verse number="37"> Sii vástidedje ahte nasaretlaš Jesus lea mannamin meattá. </verse>
          <verse number="38"> Dalle son čurvii: «Jesus, Dávveda bárdni, árpmit mu!» </verse>
          <verse number="39"> Sii geat vázze ovddas, šiggo su vai son jávohuvašii, muhto son čuorvvui vel jitnoseabbot: «Dávveda bárdni, árpmit mu!» </verse>
          <verse number="40"> Jesus orustii ja gohčui buktit čalmmeheami lusas. Go son bođii, de Jesus jearai sus: </verse>
          <verse number="41"> «Maid don dáhtut mu dahkat alccesat?» Son vástidii: «Hearrá, attášit munnje oainnu!» </verse>
          <verse number="42"> Jesus celkkii sutnje: «Šatta oaidnin! Du osku lea beastán du.» </verse>
          <verse number="43"> Dallánaga son oaidnigođii, ja son čuovui Jesusa ja máinnui Ipmila. Ja buot olbmot geat oidne dán, máidno Ipmila.</verse>
        </section>
      </chapter>
      <chapter title="Kapittel 19">
        <section title="Sakkeus">
          <verse number="1"> Son bođii Jerikoi ja manai gávpoga čađa.  </verse>
          <verse number="2"> Doppe lei olmmái gean namma lei Sakkeus; son lei tuolláriid oaivámuš ja hui rikkis.  </verse>
          <verse number="3"> Son hálidii sakka oaidnit makkár olmmoš Jesus lea, muhto lei uhcci šattus ii ge beassan su lahka olbmuid dihtii.  </verse>
          <verse number="4"> De son viegai ovddabeallái ja gavccui muhtun meahccefiikkonmurrii vai beasašii oaidnit Jesusa, muhtun báikkis gokko Jesus lei mannamin meattá.  </verse>
          <verse number="5"> Ja go Jesus bođii dohko, de geahčastii bajás ja celkkii sutnje: «Sakkeus, doama vuolás! Dasgo odne mun áiggun boahtit du dállui.»  </verse>
          <verse number="6"> Sakkeus doapmalii vuolás ja vuostáiválddii su iluin.  </verse>
          <verse number="7"> Muhto buohkat geat oidne dan, nimmoredje ja dadje: «Son manná guossin suttolaš olbmá dállui!»  </verse>
          <verse number="8"> Muhto Sakkeus loaiddastii ovdan ja dajai Hearrái: «Hearrá, beali opmodagainan áiggun addit gefiide, ja jos leaččan váldán geasge ruđaid vearrivuođain, de attán daid fas sutnje njealjegeardásaččat.»  </verse>
          <verse number="9"> Jesus celkkii sutnje: «Odne lea bestojupmi boahtán dán vissui. Dasgo son ge lea Abrahama bárdni, </verse>
          <verse number="10"> ja Olbmobárdni lea boahtán ohcat ja beastit su gii lea láhppon.»</verse>
        </section>
        <section title="Veardádus oskkilduvvon ruđaid birra">
          <verse number="11"> Go sii ledje guldaleamen, de Jesus muitalii maiddái veardádusa, dasgo son lei Jerusalema lahka, ja olusat gádde ahte Ipmila riika almmustuvvá fargga. </verse>
          <verse number="12"> Son celkkii: Alla hearrá vulggii muhtun eatnamii guhkkin eret biddjojuvvot gonagassan ja de máhccat ruoktot. </verse>
          <verse number="13"> Son gohčui lusas lohkása bálvaleddjiinis ja attii juohkehažžii ovtta butti ja dajai «Gávppašehket dáiguin ruđaiguin gitta dassážii go mun boađán fas.» </verse>
          <verse number="14"> Muhto su riikka álbmot vašuhii su ja vuolggahii áirasa su maŋŋái cealkit: «Mii eat dáhto dán olbmá iežamet gonagassan.» </verse>
          <verse number="15"> Go olmmái lei šaddan gonagassan ja bođii ruovttoluotta, de gohčui lusas daid bálvaleddjiid geat ledje ožžon ruđaid, gulaskuddat man ollu sii ledje dinen. </verse>
          <verse number="16"> Vuosttaš bođii su ovdii ja dajai: «Hearrá, dat buddi man don addet munnje, lea lassánan logigeardásaččat.» </verse>
          <verse number="17"> Isit vástidii: «Bures dahkkon! Don leat buorre bálvaleaddji. Danne go don leat leamaš oskkáldas uhcánaččain, de oaččut válddi ráđđet logi gávpoga.» </verse>
          <verse number="18"> Nubbi bođii ja dajai: «Hearrá, dat buddi man don addet munnje, lea lassánan viđageardásaččat.» </verse>
          <verse number="19"> Sutnje isit dajai: «Don galggat ráđđet vihtta gávpoga.» </verse>
          <verse number="20"> De bođii nubbi gii dajai: «Hearrá, dá lea du buddi! Mun ledjen giessan dan liinni sisa </verse>
          <verse number="21"> danne go mun ballen dus. Don leat garra olmmái, gii válddát dan mii ii gula dutnje, ja láddjet dan maid it leat gilván.» </verse>
          <verse number="22"> Isit vástidii: «Mun dubmen du iežat sániid mielde, don heajos bálvaleaddji! Don dihtet ahte mun lean garra olmmái, gii válddán dan mii ii gula munnje, ja láddjen dan maid in leat gilván. </verse>
          <verse number="23"> Manne dalle it bidjan mu ruđa ruhtalonejeaddji háldui, vai livččen ožžon dan ruovttoluotta reanttuiguin go máhccen?» </verse>
          <verse number="24"> Ja son dajai sidjiide guđet čužžo das: «Váldet sus butti ja addet dan sutnje geas leat logi!» </verse>
          <verse number="25"> Sii dadje: «Hearrá, sus han leat juo logi butti.» </verse>
          <verse number="26"> «Nu leat, muhto mun dajan: Juohkehažžii geas lea, addojuvvo, ja sus geas ii leat, váldojuvvo velá dat ge eret mii sus lea.</verse>
          <verse number="27"> Muhto buktet deike mu vašálaččaid geat eai dáhtton mu gonagassan, ja goddet daid mu čalmmiid ovddas.»</verse>
        </section>
        <section title="Jesus boahtá Jerusalemii">
          <verse number="28"> Go son lei cealkán dán, de vulggii fas bajás Jerusalemii. </verse>
          <verse number="29"> Ja go lahkanišgođii Betfagii ja Betaniai, dan várrái mii gohčoduvvo Oljovárrin, de vuolggahii guoktása máhttájeddjiinis </verse>
          <verse number="30"> ja celkkii: «Manni gillái mii lea dás ovdalis! Go dohko boahtibeahtti, de gávdnabeahtti čadnojuvvon ásenvárssá man alde ii oktage olmmoš goassege leat čohkkán. Čoavdi dan ja bukti deike! </verse>
          <verse number="31"> Ja jos oktage jearaš dudnos: Manne dien čoavdibeahtti? de vástideahkki: Hearrá dárbbaša dan.»</verse>
          <verse number="32"> Soai vulggiiga, ja gávnnaiga buot nu mo son lei cealkán. </verse>
          <verse number="33"> Go leigga čoavdimin várssá, de dan eaiggádat jerre: «Manne doai čoavdibeahtti várssá?» </verse>
          <verse number="34"> Soai vástideigga: «Hearrá dárbbaša dan.» </verse>
          <verse number="35"> Soai láidiiga várssá Jesusa lusa, lebbiiga biktasiiddiska dan ala ja čohkánahtiiga su dan ala. </verse>
          <verse number="36"> Ja go son bođii riide, de olbmot lebbo biktasiiddiset geainnu ala. </verse>
          <verse number="37"> Son lei mannamin vuolás Oljováris ja lahkanišgođii juo gávpogii. Dalle olles máhttájeaddjijoavku rámidišgođii ja máidnugođii Ipmila alla jienain buot fámolaš daguid dihtii maid sii ledje oaidnán. Sii čurvo:</verse>
          <verse number="38"> «Buressivdniduvvon lehkos son, gonagas, guhte boahtá Hearrá nammii! Ráfi almmis ja gudni allagasas!»</verse>
          <verse number="39"> Muhtumat farisealaččain geat ledje olbmuid gaskkas, dadje sutnje: «Oahpaheaddji, šikko eret máhttájeddjiidat!» </verse>
          <verse number="40"> Muhto son vástidii sidjiide: «Mun cealkkán didjiide: Jos sii jávohuvašedje, de geađggit čuorvugoađášedje.»</verse>
        </section>
        <section title="Jesus čierru Jerusalema dihtii">
          <verse number="41"> Go son bođii lagabuidda ja oinnii gávpoga, de čierrugođii dan dihtii </verse>
          <verse number="42"> ja celkkii: «Jos don ge áddešit odne mii buktá dutnje ráfi! Muhto dat lea dál čihkkojuvvon du čalmmiid ovddas. </verse>
          <verse number="43"> Beaivvit bohtet go du vašálaččat dahket čoma du birra, birastahttet du ja bahkkejit du ala juohke guovllus. </verse>
          <verse number="44"> Sii časket du eatnamii oktan du ássiiguin, ii ge dus báze geađgi geađggi ala, danne go it dovdan oahppaladdanáiggát.»</verse>
        </section>
        <section title="Jesus buhtista tempela">
          <verse number="45"> Jesus manai tempelšilljui ja ádjigođii eret sin geat ledje gávppašeamen das. </verse>
          <verse number="46"> Son celkkii sidjiide: «Lea čállojuvvon: Mu viessu lea rohkadallanviessu. Muhto dii lehpet dahkan dan rievvárbiedjun.»</verse>
          <verse number="47"> Son oahpahii beaivválaččat tempelis. Bajitbáhpat ja čálaoahppavaččat ja álbmoga oaivámuččat bivde goddit su, </verse>
          <verse number="48"> muhto eai diehtán mo dahkat dan, dasgo buot olbmot hálidedje guldalit su.</verse>
        </section>
      </chapter>
      <chapter title="Kapittel 20">
        <section title="Gažaldat Jesusa fámu birra">
          <verse number="1"> Muhtun beaivvi go son lei oahpaheamen olbmuid tempelšiljus ja sárdnideamen evangeliuma, de bajitbáhpat ja čálaoahppavaččat bohte su lusa oktan vuorrasiiguin  </verse>
          <verse number="2"> ja jerre: «Muital midjiide: Gean fámuin dagat don dán? Gii lea addán dutnje dakkár fámu?»  </verse>
          <verse number="3"> Muhto Jesus vástidii sidjiide: «Mus lea maiddái gažaldat didjiide. Muitalehket munnje:  </verse>
          <verse number="4"> Johanasa gásta, bođii go dat almmis vai olbmuin?»  </verse>
          <verse number="5"> Sii árvaladde gaskaneaset ja dadje: «Jos mii vástidit: Almmis, de son jearrá: Manne dalle ehpet oskon sutnje?  </verse>
          <verse number="6"> Muhto jos mii dadjat: Olbmuin, de fas olbmot geađgádit min, go sii han oskot nannosit ahte Johanas lei profehta.»  </verse>
          <verse number="7"> Danne sii vástidedje ahte eai dieđe gos dat leaččai boahtán.  </verse>
          <verse number="8"> De Jesus celkkii sidjiide: «De in mun ge cealkke didjiide gean fámuin mun dagan dáid daguid.»</verse>
        </section>
        <section title="Veardádus bahás viidnegárdebargiid birra">
          <verse number="9"> Dasto son muitalii dán veardádusa olbmuide: «Olmmái gilvvii viidnegárddi ja láigohii dan viidnegárdebargiide, ja ieš vulggii olgoriikii guhkes áigái. </verse>
          <verse number="10"> Go áigi dievai, de son vuolggahii muhtun bálvaleaddji viidnegárdebargiid lusa vai sii attášedje sutnje oasi viidnegárddi šattuin. Muhto viidnegárdebargit cábme su ja luite su mannat ruoktot guoros gieđaid. </verse>
          <verse number="11"> Eaiggát vuolggahii nuppi bálvaleaddji, muhto su ge cábme ja bilkidedje ja luite mannat ruoktot guoros gieđaid. </verse>
          <verse number="12"> Son vuolggahii goalmmáda vel, ja su sii roasmmuhuhtte velá garraseabbot ja bálkestedje olggos. </verse>
          <verse number="13"> De viidnegárdeeaiggát jurddašii: Maid mun dál dagan? Mun vuolggahan iežan ráhkis bártni. Almma su gal atnet árvvus. </verse>
          <verse number="14"> Muhto go viidnegárdebargit oidne bártni, de ráđđádalle gaskaneaset ja dadje: Diet lea árbbolaš! Goddot su, de mii oažžut su árbbi. </verse>
          <verse number="15"> Ja sii bálkestedje su olggos viidnegárddis ja cábme su jámas. Maid dál viidnegárdeisit dahká singuin? </verse>
          <verse number="16"> Son boahtá ja duššada viidnegárdebargiid ja addá viidnegárddi earáide.» Go olbmot gulle dan, de dadje: «Dat ii oaččo dáhpáhuvvat!» </verse>
          <verse number="17"> Muhto son geahčai sidjiide ja celkkii: «Maid dasto mearkkaša dát mii lea čállojuvvon: Dat geađgi man huksejeaddjit hilgo, lea šaddan váldočiehkageađgin.</verse>
          <verse number="18"> Juohkehaš guhte gahččá dán geađggi ala, roasmmuhuvvá, ja dat gean ala geađgi gahččá, cuovkana.»</verse>
          <verse number="19"> Čálaoahppavaččat ja bajitbáhpat vigge váldit su gitta dakkaviđe, muhto sii balle olbmuin. Sii áddejedje ahte son muitalii dán veardádusa sin birra.</verse>
        </section>
        <section title="Gažaldat vearu birra">
          <verse number="20"> Sii atne su čalmmis ja vuolggahedje muhtumiid sovččadit su. Sii galge dahkaluddat vanhurskkisin ja geahččalit giellat su iežas sániide, vai besset luohpat su eananhearrái ja eiseválddiide. </verse>
          <verse number="21"> Sii jerre sus: «Oahpaheaddji, mii diehtit ahte don sártnut ja oahpahat riekta: Don it geahča olbmo hámi beallái, muhto oahpahat Ipmila geainnu duohtavuođa mielde. </verse>
          <verse number="22"> Muital midjiide: Lea go riekta máksit vearu keaisárii vai ii?» </verse>
          <verse number="23"> Muhto son árvidii sin bahás jurdagiid ja celkkii sidjiide: </verse>
          <verse number="24"> «Čájehehket munnje denara! Gean govva ja namma lea dás?» Sii vástidedje: «Keaisára.» </verse>
          <verse number="25"> De son celkkii sidjiide: «De addet keaisárii dan mii keaisárii gullá, ja Ipmilii dan mii Ipmilii gullá.» </verse>
          <verse number="26"> Sii eai veadján giellat su iežas sániide olbmuid gullut; sii ovddošedje su vástádusa ja jávohuvve.</verse>
        </section>
        <section title="Gažaldat jábmiid bajásčuožžileami birra">
          <verse number="27"> Jesusa lusa bohte muhtun saddukealaččat, sii guđet biehttalit bajásčuožžileami. Sii bidje gažaldaga su ovdii: </verse>
          <verse number="28"> «Oahpaheaddji, Movsses lea čállán midjiide ahte jos olbmás lea náitalan viellja guhte jápmá mánáheapmin, de son galgá náitalit leaskkain ja addit vielljasis náli. </verse>
          <verse number="29"> Ledje čieža vieljaža. Vuosttaš válddii alccesis áhká, muhto jámii mánáheapmin. </verse>
          <verse number="30"> Nubbi náitalii leaskkain, </verse>
          <verse number="31"> de goalmmát, ja nu buot čiežas, muhto buohkat jápme mánáheapmin. </verse>
          <verse number="32"> Loahpas jámii nisu ge. </verse>
          <verse number="33"> Gean áhká son lea bajásčuožžileamis? Buot čiežas han leat leamaš náitalan suinna.»</verse>
          <verse number="34"> Jesus vástidii: «Dán máilmmi mánát náitalit ja náitojit. </verse>
          <verse number="35"> Muhto sii geat adnojit dohkálažžan oažžut oasi boahttevaš máilmmis ja bajásčuožžilit jábmiid luhtte, sii eai náital eai ge náitojuvvo. </verse>
          <verse number="36"> Sii han eai sáhte šat jápmit; sii leat eŋgeliid láhkásaččat, ja sii leat Ipmila mánát, danne go sii leat bajásčuoččáldahttojuvvon jábmiid luhtte. </verse>
          <verse number="37"> Ja dan, ahte jábmit bajásčuoččáldahttojuvvojit, lea Movsses ge čájehan muitalusas bastilislánjá birra, go son gohčoda Hearrá Abrahama Ipmilin ja Issáha Ipmilin ja Jáhkoba Ipmilin. </verse>
          <verse number="38"> Son ii leat jábmiid Ipmil, muhto ealli olbmuid Ipmil, dasgo sutnje leat buohkat eallimin.» </verse>
          <verse number="39"> De muhtumat čálaoahppavaččain dadje: «Oahpaheaddji, don leat vástidan bures.» </verse>
          <verse number="40"> Dasgo ii oktage duostan šat jearrat sus eanet gažaldagaid.</verse>
        </section>
        <section title="Gii Messias lea">
          <verse number="41"> Jesus jearai sis: «Mo sáhttá dadjat ahte Messias lea Dávveda bárdni? </verse>
          <verse number="42"> Dávvet han ieš cealká Sálmmaid girjjis: Hearrá celkkii mu hearrái: Čohkán mu olgeš gieđa beallái</verse>
          <verse number="43"> dassážii go mun bijan du vašálaččaid du julggiid vuložin.</verse>
          <verse number="44"> Dávvet nappo gohčoda Messiasa hearrán; mo son de sáhttá leat Dávveda bárdni?»</verse>
        </section>
        <section title="Jesus várre čálaoahppavaččain">
          <verse number="45"> Buot olbmuid gullut son celkkii máhttájeddjiidasas: </verse>
          <verse number="46"> «Váruhehket čálaoahppavaččain! Sii áinnas váccašit guhkes biktasiiguin ja hálidit ahte olbmot buorástahttet sin márkanšiljuin; sii dáhttot čohkkát synagogaid buoremus sajiin ja boaššumusas go leat guossis. </verse>
          <verse number="47"> Sii háhpohallet leaskkaid dáluid ja lohket guhkes rohkosiid dušše oidnon dihtii. Muhto sii ožžot dađe garraset duomu.»</verse>
        </section>
      </chapter>
      <chapter title="Kapittel 21">
        <section title="Geafes leaskka attáldat">
          <verse number="1"> Son geahčastii bajás ja oinnii riggáid guđet bidje attáldagaideaset tempelbumbái.  </verse>
          <verse number="2"> De fuobmái geafes leaskka gii bijai guokte šlántte,  </verse>
          <verse number="3"> ja son celkkii: «Duođaid, mun cealkkán didjiide: Dát geafes leaska lea addán eanet go buot earát.  </verse>
          <verse number="4"> Dasgo sii buohkat bidje attáldagaid bumbái valljivuođasteaset, muhto son attii geafivuođastis buot dan mii sus lei mas eallit.»</verse>
        </section>
        <section title="Maŋimuš áiggiid mearkkat ja Jesusa máhccan">
          <verse number="5"> Go muhtumat sárdno tempela birra, man čábbát dat lei čiŋahuvvon čáppa geđggiiguin ja tempelattáldagaiguin, de Jesus celkkii:  </verse>
          <verse number="6"> «Boahtá beaivi go ii báze geađgi geađggi ala das maid dii oaidnibehtet, muhto visot gaikkoduvvo.»</verse>
          <verse number="7"> Sii jerre sus: «Oahpaheaddji, goas dát dáhpáhuvvá, ja mii lea mearkan dasa?»  </verse>
          <verse number="8"> Son vástidii: Váruhehket amadet čádjidahttojuvvot! Dasgo olusat bohtet mu nammii ja dadjet: «Mun dat lean», ja: «Áigi lea lahka». Muhto allet čuovo sin!  </verse>
          <verse number="9"> Ja go dii gullabehtet sođiid ja stuimmiid birra, de allet ballá! Dasgo dát ferte vuos dáhpáhuvvat, muhto ii dat mearkkaš ahte loahppa boahtá dakkaviđe. </verse>
          <verse number="10"> Ja son jotkkii: Álbmot čuožžila álbmoga vuostái ja riika riikka vuostái; </verse>
          <verse number="11"> šaddet garra eatnandoarggástusat ja ollu báikkiin nealgi ja rohttudávddat, ja issoras dáhpáhusat šaddet ja stuora mearkkat almmustuvvet almmis.</verse>
          <verse number="12"> Muhto ovdal go buot dát dáhpáhuvvá, sii doarrádallet din ja váldet din gitta, addet din synagogaid duopmostuoluide ja bálkestit din giddagassii; dii dolvojuvvobehtet gonagasaid ja eananhearráid ovdii mu nama dihtii. </verse>
          <verse number="13"> Dalle beassabehtet duođaštit sin ovddas. </verse>
          <verse number="14"> Muitet ahte dii ehpet dárbbaš ovddalgihtii jurddašit mo bealuštehpet iežadet. </verse>
          <verse number="15"> Dasgo mun attán didjiide sániid ja viisodaga man vuostái ii oktage din vuostálastiin sáhte ceavzit dahje cealkit. </verse>
          <verse number="16"> Muhto vánhemat, vieljat, fuolkkit ja ustibat behttet din, ja muhtumat dis gottáhallet. </verse>
          <verse number="17"> Buohkat vašuhit din mu nama dihtii, </verse>
          <verse number="18"> muhto dii ehpet masse vuoktačalmmi ge oaivvis. </verse>
          <verse number="19"> Jos bissubehtet nanusin, de vuoitibehtet eallima.</verse>
          <verse number="20"> Go dii oaidnibehtet ahte soahteveagat birastahttet Jerusalema, de dihtet ahte gávpot fargga duššaduvvo. </verse>
          <verse number="21"> Dalle fertejit sii geat leat Judeas, báhtarit váriide; sii geat leat gávpogis, fertejit doapmalit eret, ja sii geat leat olggobealde gávpoga, eai galgga mannat dan sisa. </verse>
          <verse number="22"> Dasgo ráŋggáštusa áigi lea boahtán, go buot ollašuvvá mii lea čállojuvvon. </verse>
          <verse number="23"> Vuoi áhpehemiid ja njamaheddjiid daid beivviid! Dasgo eatnama alde šaddá stuora heahti; moarriduopmu deaivá dán álbmoga. </verse>
          <verse number="24"> Sii gahččet miehki ávjju ovddas ja dolvojuvvojit fáŋgan buot olmmoščearddaid gaskii. Ja báhkinat dulbmet Jerusalema dassážii go sin áigi dievvá.</verse>
          <verse number="25"> Mearkkat oidnojit beaivvážis ja mánus ja násttiin, ja eatnama alde álbmogat ballagohtet sakka dorvvuhisvuođas go áhpi ja bárut máraidišgohtet. </verse>
          <verse number="26"> Olbmot vuoimmehuvvet balus dan botta go sii vurdet dan mii boahtá máilmmi badjel. Dasgo almmiviidodaga fámut lihkahuvvojit. </verse>
          <verse number="27"> Dalle sii oidnet Olbmobártni boahtimin balvvas fámuin ja stuora hearvásvuođain. </verse>
          <verse number="28"> Muhto go buot dát dáhpáhuvvagohtet, de gehččet bajás ja bajidehket oivviideattet, dasgo dalle din bestojupmi lahkanišgoahtá.</verse>
        </section>
        <section title="Veardádus fiikkonmuora birra">
          <verse number="29"> Son muitalii sidjiide veardádusa: Gehččet fiikkonmuora ja buot eará muoraid!</verse>
          <verse number="30"> Go oaidnibehtet daid runiidišgoahtimin, de árvidehpet ahte lea geassumin. </verse>
          <verse number="31"> Nu diehtibehtet maiddái dii, go oaidnibehtet dán dáhpáhuvvamin, ahte Ipmila riika lea lahka. </verse>
          <verse number="32"> Duođaid, mun cealkkán didjiide: Dát buolva ii noga ovdal go buot dát dáhpáhuvvet. </verse>
          <verse number="33"> Albmi ja eanan duššet, muhto mu sánit eai goassege dušša.</verse>
        </section>
        <section title="Gohcet ja rohkadallet!">
          <verse number="34"> Váruhehket, amaset borešvuohta ja jugešvuohta dahje eallima váivvit losiidahttit váimmuideattet, nu ahte dat beaivi boahtá fáhkka din badjelii </verse>
          <verse number="35"> dego giella. Dasgo dat boahtá buohkaid badjelii geat ásset miehtá eatnama. </verse>
          <verse number="36"> Gohcet ja rohkadallet álelassii vai oččošeiddet fámu vealtat buot dain dáhpáhusain mat bohtet, ja bisošeiddet Olbmobártni ovddas.</verse>
          <verse number="37"> Juohke beaivvi Jesus lei tempelis oahpaheamen álbmoga, muhto eahkedis manai dan alážii mii gohčoduvvo Oljovárrin ja idjadii doppe. </verse>
          <verse number="38"> Árrat iđedis ollu olbmot bohte tempelšilljui guldalit su.</verse>
        </section>
      </chapter>
      <chapter title="Kapittel 22">
        <section title="Lihtodeapmi Jesusa vuostái ja Judasa beahttu">
          <verse number="1"> Dál lahkanišgohte suvrrokeahtes láibbiid basit, mat gohčoduvvojit beassážin.  </verse>
          <verse number="2"> Bajitbáhpat ja čálaoahppavaččat bivdigohte heakka Jesusis, dasgo sii balle olbmuin.</verse>
          <verse number="3"> Dalle Sáhtán manai Judasa sisa, su geas lei Iskariot lassinamman. Son lei okta dan guoktenuppelohkásis.  </verse>
          <verse number="4"> Judas manai ja lihtodii bajitbáhpaiguin ja tempelfávtta offisearaiguin mo son sáhtášii beahttit Jesusa sidjiide.  </verse>
          <verse number="5"> Sii illosedje ja lohpidedje sutnje ruđaid.  </verse>
          <verse number="6"> Judas mieđai dasa, ja dan rájes son ohcagođii liibba beahttit Jesusa olbmuid dieđekeahttá.</verse>
        </section>
        <section title="Beassášmállásat ráhkaduvvojit">
          <verse number="7"> De bođii suvrrokeahtes láibbiid beaivi go beassášláppis galggai njuvvojuvvot.  </verse>
          <verse number="8"> Jesus vuolggahii Biehtára ja Johanasa ja celkkii: «Manni ráhkadit midjiide beassášmállásiid, vai mii beassat borrat.»  </verse>
          <verse number="9"> Soai jearaiga sus: «Gosa don dáhtut munno ráhkadit daid?» </verse>
          <verse number="10"> Son vástidii: «Go boahtibeahtti gávpogii, de boahtá dudno ovddal olmmái gii lea guoddimin čáhcelihti. Čuovvu su dan vissui gosa son manná sisa, </verse>
          <verse number="11"> ja daddji dáluisidii: Oahpaheaddji jearrá dus: Gos lea latnja gos mun beasan borrat beassášmállásiid máhttájeddjiidanguin? </verse>
          <verse number="12"> De son čájeha dudnuide stuora lanja badjegearddis mii lea gárvvistuvvon. Ráhkadeahkki mállásiid dohko.» </verse>
          <verse number="13"> Soai vulggiiga ja gávnnaiga buot nu mo son lei cealkán, ja soai ráhkadeigga beassášmállásiid.</verse>
        </section>
        <section title="Bassi eahkedismállásat ásahuvvojit">
          <verse number="14"> Go áigi dievai, de Jesus manai beavdái apoastaliiguin. </verse>
          <verse number="15"> Ja son celkkii sidjiide: «Mun lean váimmustan hálidan borrat dáid beassášmállásiid dinguin ovdal go gillán. </verse>
          <verse number="16"> Dasgo mun cealkkán didjiide: In ollenge šat bora daid ovdal go dat leat ollašuvvan Ipmila riikkas.» </verse>
          <verse number="17"> Son válddii geara, rohkadalai giittusrohkosa ja celkkii: «Váldet dán ja juogadehket gaskaneattet. </verse>
          <verse number="18"> Dasgo mun cealkkán didjiide ahte dás duohko mun in juga šat viidnemuora šattus ovdal go Ipmila riika boahtá.» </verse>
          <verse number="19"> Son válddii láibbi, giittii Ipmila ja doadjalii dan, attii sidjiide ja celkkii: «Dát lea mu rumaš, mii addojuvvo din ovddas. Dahket dán vai atnibehtet mu muittus.» </verse>
          <verse number="20"> Seammá láhkái son válddii geara ge mállásiid maŋŋil ja celkkii: «Dát gearra lea ođđa lihttu mu varas, mii golggahuvvo din ovddas.</verse>
          <verse number="21"> Muhto geahča, son gii beahttá mu, sus lea giehta beavddi alde muinna oktanaga. </verse>
          <verse number="22"> Dasgo Olbmobárdni manná dan geainnu mielde mii lea mearriduvvon; muhto vuoi dan olbmo guhte beahttá su!» </verse>
          <verse number="23"> Dalle sii árvališgohte gaskaneaset guhtemuš sis leažžá dat gii áigu dahkat dan.</verse>
        </section>
        <section title="Earrosánit dan guoktenuppelohkásii">
          <verse number="24"> Sin gaskii šattai maiddái riidu guhtemuš sis adnojuvvui stuorimussan. </verse>
          <verse number="25"> Dalle son celkkii sidjiide: «Gonagasat ráđđejit álbmogiiddiset, ja sii geain lea váldi, gohčoduvvojit buorredahkkin. </verse>
          <verse number="26"> Dii ehpet galgga leat dakkárat. Muhto dat guhte lea stuorimus din gaskkas, lehkos dego nuoramus, ja dat guhte lea alimus, lehkos dego bálvaleaddji. </verse>
          <verse number="27"> Dasgo goabbá lea stuorit, son gii čohkká beavddis vai son gii bálvala? Ii go leat son gii čohkká beavddis? Muhto mun lean din gaskkas dego bálvaleaddji.</verse>
          <verse number="28"> Dii lehpet dat guđet lehpet bisson oskkáldassan mu luhtte miehtá mu geahččalusaid áiggi. </verse>
          <verse number="29"> Áhččán lea addán munnje fámu ráđđet álbmogis, ja dál mun attán didjiide seammá fámu, </verse>
          <verse number="30"> vai dii mu riikkas beasašeiddet juhkat ja borrat mu beavddis ja čohkkát truvnnuin ja dubmet Israela guoktenuppelot čeardda.</verse>
          <verse number="31"> Simmon, Simmon! Sáhtán lea gáibidan beassat seavlut din dego nisojáffuid. </verse>
          <verse number="32"> Muhto mun rohkadallen du ovddas ahte du osku ii beahtáše. Ja go don fas jorgalat, de nanne vieljaidat.» </verse>
          <verse number="33"> Biehtár vástidii: «Hearrá, duinna mun lean gárvvis mannat sihke giddagassii ja jápmimii.» </verse>
          <verse number="34"> Muhto Jesus celkkii: «Mun cealkkán dutnje, Biehtár: Ovdal go vuoncávaris biškkáda dán ija, don leat biehttalan golbmii dovdamis mu.»</verse>
          <verse number="35"> Dasto son jearai máhttájeddjiinis: «Go mun vuolggahin din burssa, lávkka ja gápmagiid haga, váillui go dis dalle mihkkege?» Sii vástidedje: «Ii mihkkege.» </verse>
          <verse number="36"> Dalle son celkkii: «Muhto dál ferte son geas lea bursa, váldit dan mielde, nu son ge geas lea lávka; ja geas ii leat miehkki, son vuvdos gávttis ja ostos miehki. </verse>
          <verse number="37"> Dasgo mun cealkkán didjiide ahte dát sátni mii lea čállojuvvon, ferte ollašuvvat mu ala: Son lohkkojuvvui vearredahkkiid searvái. Dasgo dat mii lea mearriduvvon mu birra, dáhpáhuvvá dál.» </verse>
          <verse number="38"> Máhttájeaddjit dadje: «Hearrá, gea, dá leat guokte miehki.» Son vástidii: «Dál lea doarvi!»</verse>
        </section>
        <section title="Getsemanes">
          <verse number="39"> Dasto Jesus manai olggos gávpogis ja vulggii Oljovári guvlui, nugo lávii, ja máhttájeaddjit čuvvo su. </verse>
          <verse number="40"> Go son bođii dohko, de celkkii sidjiide: «Rohkadallet amadet šaddat geahččalussii!» </verse>
          <verse number="41"> Ieš son geassádii eret sis birrasii geađgebálkestaga duohkái, luoitádii čippiidis ala ja rohkadalai: </verse>
          <verse number="42"> «Áhčážan, jos dáhtut, de váldde mus eret dán geara! Allos dattege šaddo mu dáhttu, muhto du.» </verse>
          <verse number="43"> Dalle almmi eŋgel almmustuvai sutnje ja áhpásmahtii su. </verse>
          <verse number="44"> Ja jápminbalus son rohkadalai vel áŋgireabbot, ja su bivastat šattai dego varra mii goaikkui vuolás eatnamii. </verse>
          <verse number="45"> Go son čuožžilii rohkadallamis ja bođii fas máhttájeddjiid lusa, de gávnnai sin oađđimin, dasgo sii ledje morrašis. </verse>
          <verse number="46"> Son celkkii sidjiide: «Manne oađđibehtet? Čuožžilehket ja rohkadallet amadet šaddat geahččalussii!»</verse>
        </section>
        <section title="Jesus váldojuvvo gitta">
          <verse number="47"> Go son lei ain sárdnumin, de bođii stuora olmmošjoavku. Sin oahpisteaddji lei Judas, okta dan guoktenuppelohkásis. Son bođii Jesusa lusa cummistit su. </verse>
          <verse number="48"> Dalle Jesus celkkii: «Judas, beahtát go Olbmobártni cummáin?» </verse>
          <verse number="49"> Go sii geat ledje Jesusiin, áddejedje mii dál dáhpáhuvvá, de jerre: «Hearrá, dohppet go mii miehki?» </verse>
          <verse number="50"> Ja okta sis čuolastii bajimušbáhpa bálvaleaddji ja čuohpai sus eret olgeš bealji. </verse>
          <verse number="51"> Muhto Jesus celkkii: «Allet daga nie!» Ja son guoskkahii bálvaleaddji bealji ja buoridii su. </verse>
          <verse number="52"> Dasto Jesus celkkii bajitbáhpaide ja tempelfávttaid offisearaide ja vuorrasiidda geat ledje boahtán váldit su gitta: «Dii lehpet vuolgán mihkiiguin ja soppiiguin, dego livččen rievvár. </verse>
          <verse number="53"> Beaivválaččat ledjen dinguin tempelšiljus, ehpet ge dii lokten gieđaid mu vuostái. Muhto dál lea din diibmu, ja dál lea seavdnjadas ráđđemin.»</verse>
        </section>
        <section title="Biehtár biehttala Jesusa">
          <verse number="54"> Sii válde su gitta ja dolvo su bajimušbáhpa vissui. Biehtár čuovui guhkkin maŋábealde. </verse>
          <verse number="55"> Gasku šilju sii ledje cahkkehan dola ja čohkánan dan birra, ja Biehtár čohkánii sin gaskii. </verse>
          <verse number="56"> Muhtun biigá oinnii su čohkkámin das dollabáitagis, ja son gávkkai Biehtárii ja dajai: «Dát olmmái lei maiddái su fárus.» </verse>
          <verse number="57"> Muhto Biehtár biehttalii ja dajai: «Mun in dovdda su!» </verse>
          <verse number="58"> Veahá maŋŋelaš lei nubbi gii áiccai su ja dajai: «Don leat maiddái okta sis.» Muhto Biehtár vástidii: «In leat». </verse>
          <verse number="59"> Muhto diimmu maŋŋelis lei nubbi vel gii nannii: «Duođaid, dát olmmái lei maiddái suinna! Son han lea galilealaš.» </verse>
          <verse number="60"> Muhto Biehtár vástidii: «Mun in ádde maid don hálat.» Ja dakkaviđe, go son lei ain sárdnumin, vuoncávaris biškkádii. </verse>
          <verse number="61"> Dalle Hearrá jorggihii ja geahčai Biehtárii, ja Biehtár muitái maid Hearrá lei cealkán sutnje: «Ovdal go vuoncávaris biškkáda dán ija, don biehttalat mu golbmii.» </verse>
          <verse number="62"> Ja son manai olggos ja čierui bahččagit.</verse>
          <verse number="63"> Olbmát geat fáktejedje Jesusa, bilkidedje ja cábme su; </verse>
          <verse number="64"> sii gokče su ámadaju ja dadje: «Einnos dal! Gii cápmii du?» </verse>
          <verse number="65"> Máŋgga eará láhkái ge sii hiddjidedje su.</verse>
        </section>
        <section title="Jesus Alla Ráđi ovddas">
          <verse number="66"> Go beaivi bođii, de čoahkkanedje álbmoga vuorrasat, sihke bajitbáhpat ja čálaoahppavaččat, ja sii bukte Jesusa sin ráđđečoahkkima ovdii. </verse>
          <verse number="67"> Sii dadje: «Jos don leaččat Messias, de cealkke dan.» Muhto son vástidii: «Jos vel cealkkášin ge, de ehpet goittot oskkoše, </verse>
          <verse number="68"> ja jos jearašin dis, de ehpet vástidivčče. </verse>
          <verse number="69"> Muhto dán rájes Olbmobárdni čohkká buotveagalaš Ipmila olgeš gieđa bealde.» </verse>
          <verse number="70"> Dalle buohkat jerre: «De leat don nappo Ipmila Bárdni?» Son vástidii: «Dii dadjabehtet ieža ahte mun lean dat.» </verse>
          <verse number="71"> Sii dadje: «Dárbbašit go mii eanet duođaštusaid? Mii han leat ieža gullan dan su iežas njálmmis.»</verse>
        </section>
      </chapter>
      <chapter title="Kapittel 23">
        <section title="Jesus Pilatusa ovddas">
          <verse number="1"> Oppa čoahkkin čuožžilii, ja sii dolvo su Pilatusa ovdii.  </verse>
          <verse number="2"> Doppe sii sivahallagohte su ja dadje: «Mii leat gávnnahan ahte dát olmmái fille min álbmoga. Son cealká ahte mii eat galgga máksit vearu keaisárii, ja navdá iežas Messiasin, nappo gonagassan.»  </verse>
          <verse number="3"> Pilatus jearai sus: «Leat go don juvddálaččaid gonagas?» Jesus vástidii: «Ieš han don dadjet dan.»  </verse>
          <verse number="4"> Pilatus dajai bajitbáhpaide ja olmmošjovkui: «Mun in gávnna dán olbmá sivalažžan masage.»  </verse>
          <verse number="5"> Sii cealkigohte vel garraseabbot: «Son moivašuhttá álbmoga oahpuinis miehtá Judea, Galilea rájes gitta deike.»</verse>
        </section>
        <section title="Jesus Herodesa ovddas">
          <verse number="6"> Go Pilatus gulai dan, de son jearai lea go olmmái galilealaš,  </verse>
          <verse number="7"> ja go oaččui diehtit ahte son gulai Herodesa válddi vuollái, de son bijai Jesusa su lusa, dasgo Herodes ge lei Jerusalemis daid beivviid.</verse>
          <verse number="8"> Herodes illosii sakka go oinnii Jesusa, dasgo son lei gullan su birra ja lei guhká hálidan oaidnalit suinna. Dál son doaivvui beassat oaidnit Jesusa dahkamin mearkka.  </verse>
          <verse number="9"> Son jearahii su ollu, muhto Jesus ii vástidan sáni ge. </verse>
          <verse number="10"> Bajitbáhpat ja čálaoahppavaččat ledje maid das ja váidaledje Jesusa garrasit. </verse>
          <verse number="11"> Herodes ja su soalddáhat hiddjidedje ja bilkidedje su, bidje čáppa biktasa su birra ja vuolggahedje su fas Pilatusa lusa. </verse>
          <verse number="12"> Dan beaivvi Herodes ja Pilatus soabadeigga, ovdal soai vašuheigga goappat guoimmiska.</verse>
        </section>
        <section title="Pilatus cealká duomu">
          <verse number="13"> Pilatus gohčui čoahkkái bajitbáhpaid, ráđđelahtuid ja olbmuid </verse>
          <verse number="14"> ja celkkii sidjiide: «Dii lehpet buktán dán olbmá mu ovdii váidalettiin ahte son fille álbmoga. Dál mun lean dutkan su din gullut, in ge gávnnat ahte son livččii sivalaš masage mas dii sivahehpet su. </verse>
          <verse number="15"> Ii Herodes ge dahkan dan, dasgo son lea vuolggahan su min lusa fas. Ii son nappo leat dahkan maidege mas ánssášivččii jápminduomu. </verse>
          <verse number="16"> Mun áiggun dan dihtii spihččehit su ja de luoitit su luovus.» </verse>
          <verse number="17"> Basiid áiggi son fertii luoitit sidjiide luovus ovtta fáŋgga. </verse>
          <verse number="18"> Muhto olles olmmošjoavku čuorvvui </verse>
          <verse number="19"> Barabbas lei olmmái guhte lei giddagasas stuimmiid ja olmmošgoddima dihtii. </verse>
          <verse number="20"> Pilatus sárdnugođii fas sidjiide, dasgo son hálidii áinnas luoitit Jesusa. </verse>
          <verse number="21"> Muhto sii čurvo sutnje: «Russiinávle! Russiinávle su!» </verse>
          <verse number="22"> Pilatus celkkii sidjiide goalmmádassii: «Maid baháid ba son lea dahkan? In mun leat gávnnahan su áššálažžan masage mas ánssášivččii jápmima. Mun spihččehan su, ja de luoittán su luovus.» </verse>
          <verse number="23"> Muhto sii nággejedje ain ja gáibidedje alla čuorvasiiguin ahte son galggai russiinávlejuvvot. Ja sin čuorvasat vuite. </verse>
          <verse number="24"> Pilatus dalle mearridii ahte galggai šaddat nugo sii gáibidedje. </verse>
          <verse number="25"> Son luittii luovus dan gean sii dáhtto, son gii lei giddagasas stuimmiid ja olmmošgoddima dihtii. Muhto Jesusa son attii sin háldui.</verse>
        </section>
        <section title="Jesus russiinávlejuvvo">
          <verse number="26"> Go sii ledje doalvumin Jesusa eret, de dohppejedje muhtun kyrenelačča gean namma lei Simmon. Son lei aiddo boahtimin meahcis, ja sii bággejedje su guoddit ruossa Jesusa maŋis.</verse>
          <verse number="27"> Stuora olmmošjoavku čuovui mielde; sin gaskkas ledje maiddái ollu nissonat geat fuiko ja čirro su dihtii. </verse>
          <verse number="28"> Muhto Jesus jorggihii sin guvlui ja celkkii: «Jerusalema nieiddat! Allet čiero mu dihtii, muhto čirrot iežadet ja mánáideattet dihtii. </verse>
          <verse number="29"> Dasgo beaivvit bohtet goas olbmot dadjet: Lihkolaččat leat mánáheamit, dat nissonat geat eai riegádahte, ja dat čiččit mat eai njamat! </verse>
          <verse number="30"> Dalle sii cealkigohtet váriide: Gahččet min ala! ja dieváide: Čihket min! </verse>
          <verse number="31"> Dasgo jos sii nu dahket ruonas muorain, mo dalle geavvá ástan muorain?»</verse>
          <verse number="32"> Guovttis earát ge, guokte vearredahkki, dolvojuvvuiga suinna oktanaga heakkahuhttojuvvot. </verse>
          <verse number="33"> Ja go sii bohte dan báikái mii gohčoduvvo Oaivegállun, de sii russiinávlejedje sihke su ja vearredahkkiid, nuppi su olgeš ja nuppi fas su gurut beallái. </verse>
          <verse number="34"> Muhto Jesus celkkii: «Áhčážan, atte sidjiide ándagassii, dasgo sii eai dieđe maid sii dahket.» Sii vuorbádalle su biktasiid alde ja juogadedje daid gaskaneaset. </verse>
          <verse number="35"> Olbmot čužžo ja gehčče, muhto ráđđehearrát hiddjidedje su ja dadje: «Earáid son gal lea beastán, bestos dal iežas gis, jos leažžá Messias, gean Ipmil lea válljen.» </verse>
          <verse number="36"> Soalddáhat ge bilkidedje su; sii geigejedje sutnje ettetviinni </verse>
          <verse number="37"> ja dadje: «Jos don leaččat juvddálaččaid gonagas, de beastte iežat!» </verse>
          <verse number="38"> Su bajábeallái ledje čállojuvvon sánit: «Dát lea juvddálaččaid gonagas.»</verse>
        </section>
        <section title="Guokte rievvára">
          <verse number="39"> Nubbi vearredahkkiin gii heaŋgái das, bilkidii su ja dajai: «It go don leat Messias? Beastte dalle iežat ja munno!» </verse>
          <verse number="40"> Muhto nubbi cuiggodii su ja dajai: «It go don bala Ipmilis, don guhte leat seammá duomu vuolde? </verse>
          <verse number="41"> Moai gal ánssášetne dán duomu, dasgo moai ožžo ráŋggáštusa daguideame mielde. Muhto dát olmmái ii leat dahkan baháid.» </verse>
          <verse number="42"> Ja son dajai: «Jesus, muitte mu go boađát riikasat!» </verse>
          <verse number="43"> Jesus vástidii: «Duođaid, mun cealkkán dutnje: Odne juo don leat muinna Paradiásis.»</verse>
        </section>
        <section title="Jesus jápmá">
          <verse number="44"> Lei juo guđat diibmu, ja dalle bođii seavdnjadas miehtá eatnama gitta ovccát diimmu rádjái, </verse>
          <verse number="45"> go beaivváš lei sevnnjodahtton. De tempela ovdaloavdda gaikánii guovdat. </verse>
          <verse number="46"> Ja Jesus čuorvvui alla jienain: «Áhččán, du gieđaide mun bijan vuoigŋan!» Go son lei cealkán dan, de attii vuoiŋŋas.</verse>
          <verse number="47"> Muhto go offiseara oinnii dan mii dáhpáhuvai, de son máinnui Ipmila ja dajai: «Dát olmmoš lei duođaid vanhurskkis!» </verse>
          <verse number="48"> Ja buohkat geat ledje čoagganan geahččat, čorbme rattiset go oidne dan mii dáhpáhuvai ja vulge ruoktot. </verse>
          <verse number="49"> Buot Jesusa ustibat čužžo guhkkelis ja oidne visot. Sin searvvis ledje dat nissonat ge geat ledje čuvvon su Galilea rájes.</verse>
        </section>
        <section title="Jesus hávdáduvvo">
          <verse number="50"> Lei muhtun ráđđehearrá gean namma lei Jovsset. Son lei buorre ja vanhurskkis olmmái, </verse>
          <verse number="51"> ii ge lean mieđihan dasa maid earát ledje mearridan ja dahkan. Son bođii Arimateas, muhtun Judea gávpogis, ja lei okta sis gii lei vuordimin Ipmila riikka boahtima. </verse>
          <verse number="52"> Son manai Pilatusa lusa ja siđai Jesusa rupmaša. </verse>
          <verse number="53"> Ja son válddii dan vuolás ruossas, giesai dan liinni sisa ja bijai su hávdái mii lei čullojuvvon báktái ja masa ii oktage lean velá biddjojuvvon. </verse>
          <verse number="54"> Lei ráhkkananbeaivi, ja sábbát lei lahka.</verse>
          <verse number="55"> Nissonat geat ledje boahtán Galileas searválagaid Jesusiin, čuvvo maŋis ja oidne hávddi ja mo su rumaš biddjojuvvui dohko. </verse>
          <verse number="56"> Maŋŋil sii máhcce gávpogii ja gárvvistedje njálggahájat oljjuid ja vuoidasiid. Sábbáhin sii vuoiŋŋastedje, lága mielde.</verse>
        </section>
      </chapter>
      <chapter title="Kapittel 24">
        <section title="Jesusa bajásčuožžileapmi">
          <verse number="1"> Iđitguovssu áiggi vahku vuosttaš beaivvi bohte nissonat su hávddi lusa njálggahájat vuoidasiiguin maid sii ledje ráhkadan.  </verse>
          <verse number="2"> Dalle sii oidne ahte geađgi lei fierahuvvon eret hávddi ovddas,  </verse>
          <verse number="3"> ja sii manne sisa, eai ge gávdnan Hearrá Jesusa rupmaša.  </verse>
          <verse number="4"> Eai sii diehtán maid galge jáhkkit, muhto fáhkka ledje sin luhtte guokte olbmá šerres biktasiiguin.  </verse>
          <verse number="5"> Nissonat ballagohte ja gopmirdedje, ámadadju eatnama vuostái. Muhto dat guovttis celkkiiga sidjiide: «Manne dii jábmiid gaskkas ohcabehtet su guhte lea eallimin?  </verse>
          <verse number="6"> Ii son leat dás, son lea bajásčuoččáldahttojuvvon. Muitet maid son sártnui didjiide go ain lei Galileas:  </verse>
          <verse number="7"> Olbmobárdni galgá addojuvvot suttolaš olbmuid gieđaide ja russiinávlejuvvot ja bajásčuožžilit goalmmát beaivvi.»  </verse>
          <verse number="8"> De sii muitájedje Jesusa sániid.  </verse>
          <verse number="9"> Ja sii máhcce hávddi luhtte ja muitaledje buot dán dan oktanuppelot apoastalii ja buot earáide. </verse>
          <verse number="10"> Dat nissonat ledje Márjá Magdalena, Johánná ja Márjá, Jáhkoba eadni oktan eará nissoniiguin geat muitaledje dán apoastaliidda. </verse>
          <verse number="11"> Sii atne dáid sániid joavdelas sáhkan, eai ge luohttán sidjiide. </verse>
          <verse number="12"> Muhto Biehtár manai olggos ja viegai hávddi lusa, ja go son njahkalii dan sisa, de ii oaidnán eará go liikaliinniid mat ledje čoahkis. Son manai ruoktot, ja imaštalai dan mii lei dáhpáhuvvan.</verse>
        </section>
        <section title="Manadettiin Emmausii">
          <verse number="13"> Seammá beaivvi ledje guovttis sis mannamin Emmaus-nammasaš gillái, guhttalot stadia Jerusalemis eret, </verse>
          <verse number="14"> ja soai sártnodeigga buot dan birra mii lei dáhpáhuvvan. </verse>
          <verse number="15"> Go soai leigga ain sártnodeamen ja árvaladdamin dán birra, de Jesus bođii ieš ja váccii sudnuin. </verse>
          <verse number="16"> Muhto soai eaba dovdán su, dasgo sudno čalmmit ledje dego dahppojuvvon. </verse>
          <verse number="17"> Son jearai sudnos: «Man birra doai nu háleštallabeahtti?» Soai orusteigga ja geahčaiga morašlaččat bajás, </verse>
          <verse number="18"> ja nubbi, gean namma lei Kleopas, vástidii sutnje: «Leat go son don áidna vieris Jerusalemis gii it dieđe mii doppe lea dáhpáhuvvan dáid beivviid?» </verse>
          <verse number="19"> Son jearai: «Na mii lea dáhpáhuvvan?» Soai vástideigga: «Dát mii dáhpáhuvai nasaretlažžii Jesusii. Son lei profehta, daguin ja sániin fámolaš Ipmila ja oppa álbmoga ovddas. </verse>
          <verse number="20"> Muhto min bajitbáhpat ja oaivámuččat adde su dubmejuvvot jápmimii ja russiinávlejupmái. </verse>
          <verse number="21"> Mii goittotge doaivvuimet ahte son livččii Israela lonisteaddji! Muhto dál leat juo vássán golbma beaivvi dan rájes go dát dáhpáhuvai, </verse>
          <verse number="22"> ja dál soames nissonat geat gullet min searvái, leat suorggahan min. Sii manne hávddi lusa odne árrat iđedis, </verse>
          <verse number="23"> muhto eai gávdnan su rupmaša. Sii bohte ruovttoluotta ja dadje ahte sii ledje oainnáhusas oaidnán eŋgeliid geat celke ahte son eallá. </verse>
          <verse number="24"> Dalle soapmásat mis manne hávddi lusa ja gávdne dan nu mo nissonat ledje dadjan, muhto Jesusa gal eai oaidnán.»</verse>
          <verse number="25"> De son celkkii sudnuide: «Man jallat dii lehpet, ja nu hilljánat oskut buot daid maid profehtat leat cealkán! </verse>
          <verse number="26"> Ii go Messias ferten gillát buot dáid ja mannat hearvásvuohtasis?» </verse>
          <verse number="27"> Ja son čilgegođii sudnuide dan mii čuožžu su birra buot čállagiin, gitta Movssesa rájes ja buot profehtain.</verse>
          <verse number="28"> Sii lahkanišgohte dál dan gillái gosa ledje mannamin, ja son dahkaluttai dego livččii mannamin guhkkeliidda. </verse>
          <verse number="29"> Muhto soai sártnuheigga su sakka: «Oro munno luhtte! Dasgo lea juo eahketbeallái, ja beaivi lea vássimin.» Dalle son manai sudnuin sisa ja orui sudno luhtte. </verse>
          <verse number="30"> Ja go lei čohkkámin sudnuin beavddis, de válddii láibbi, logai giittusrohkosa, doadjalii dan ja attii sudnuide. </verse>
          <verse number="31"> De rahpasedje sudnos čalmmit, ja soai dovdáiga su, muhto dan seammás son šattai sudnuide oaidnemeahttumin. </verse>
          <verse number="32"> Soai dajaiga goappat guoibmáseaskka: «Eai go munno váimmut buollán go son sártnui munnuide vádjolettiin ja rabai čállagiid munnuide?» </verse>
          <verse number="33"> Ja soai vulggiiga dan seammás ja máhcaiga Jerusalemii. Doppe soai gávnnaiga čoahkkanan dan oktanuppelohkása ja earáid geat gulle sin jovkui, </verse>
          <verse number="34"> ja dat dadje: «Hearrá lea duođaid bajásčuoččáldahttojuvvon ja lea almmustahttán iežas Simmonii.» </verse>
          <verse number="35"> Ieža soai muitaleigga mii lei dáhpáhuvvan mátkkis, ja mo soai leigga dovdán su go son doadjalii láibbi.</verse>
        </section>
        <section title="Jesus almmustahttá iežas máhttájeddjiide">
          <verse number="36"> Dan botta go sii ledje hálešteamen dán birra, čuoččui Jesus ieš fáhkkestaga sin gaskkas ja celkkii: «Ráfi lehkos dinguin!» </verse>
          <verse number="37"> Sii suorganedje ja ballájedje, dasgo sii gádde ahte oidne oainnáhusa. </verse>
          <verse number="38"> Muhto son celkkii sidjiide: «Manne suorganehpet, ja manne badjána eahpádus din millii? </verse>
          <verse number="39"> Gehččet mu gieđaid ja mu julggiid; mun dat lean! Guoskkahehket ja gehččet mu! Dasgo vuoiŋŋas ii leat oažži eai ge dávttit, nugo oaidnibehtet ahte mus lea.» </verse>
          <verse number="40"> Ja son čájehii sidjiide gieđaidis ja julggiidis. </verse>
          <verse number="41"> Muhto go sii eai velá ge oskon ilu ja imašteami dihtii, de son jearai sis: «Lea go dis mihkkege maid borrat?» </verse>
          <verse number="42"> Sii adde sutnje basson guollebihtá, </verse>
          <verse number="43"> ja son válddii dan ja borai sin oainnedettiin.</verse>
          <verse number="44"> Son celkkii sidjiide: «Dán birra mun sárdnon didjiide go ain ledjen dinguin ja celken ahte buot fertii ollašuvvat mii lea čállojuvvon mu birra Movssesa láhkii, profehtaide ja sálmmaide.» </verse>
          <verse number="45"> De son rabai sin jierpmi nu ahte sii áddejedje čállagiid, </verse>
          <verse number="46"> ja son jotkkii: «Nu lea čállojuvvon: Kristus galgá gillát ja bajásčuožžilit jábmiid luhtte goalmmát beaivvi, </verse>
          <verse number="47"> ja su nammii galgá sárdniduvvot jorgalus ja suttuid ándagassii addojupmi buot álbmogiidda; dii galgabehtet álgit Jerusalemis. </verse>
          <verse number="48"> Dii lehpet dáid dáhpáhusaid čalmmálaš duođašteaddjit. </verse>
          <verse number="49"> Mun vuolggahan Áhččán lohpádusa din badjelii. Muhto orrot gávpogis dassážii go gárvvohuvvobehtet fámuin allagasas.»</verse>
        </section>
        <section title="Jesus váldojuvvo bajás albmái">
          <verse number="50"> Son doalvvui sin olggos Betania guvlui, ja loktii gieđaidis ja buressivdnidii sin. </verse>
          <verse number="51"> Buressivdnidettiin son earránii sis ja váldojuvvui bajás albmái. </verse>
          <verse number="52"> Sii gudnejahtte su ja máhcce Jerusalemii stuora iluin. </verse>
          <verse number="53"> Maŋŋil sii ledje álelassii tempelis ja rámidedje Ipmila.</verse>
        </section>
      </chapter>
    </book>
    <book title="Evangelium Johanasa mielde">
      <chapter title="Kapittel 1">
        <section title="Sátni šattai olmmožin">
          <verse number="1"> Álggus lei Sátni. Sátni lei Ipmila luhtte, ja Sátni lei Ipmil.  </verse>
          <verse number="2"> Sátni lei álggus Ipmila luhtte.  </verse>
          <verse number="3"> Buot lea dahkkojuvvon Sáni bokte; almmá Sáni haga ii leat mihkkege dahkkojuvvon das mii lea.  </verse>
          <verse number="4"> Sáni siste lei eallin, ja eallin lei olbmuid čuovggas.  </verse>
          <verse number="5"> Čuovggas báitá seavdnjadasas, muhto seavdnjadas ii vuostáiváldán dan.</verse>
          <verse number="6"> De lei olmmái gean Ipmil lei vuolggahan. Johanas lei su namma.  </verse>
          <verse number="7"> Son bođii duođašteaddjin, čuovgasa duođašteaddjin, vai buohkat su bokte oskugoađášedje.  </verse>
          <verse number="8"> Ii son lean ieš čuovggas, muhto son lei čuovgasa duođašteaddji.</verse>
          <verse number="9"> Duohta čuovggas mii čuvge juohke olbmo, lei boahtimin máilbmái. </verse>
          <verse number="10"> Son lei máilmmis, ja máilbmi lea dahkkojuvvon su bokte, muhto máilbmi ii dovdan su. </verse>
          <verse number="11"> Son bođii iežas olbmuid lusa, muhto su iežas olbmot eai vuostáiváldán su. </verse>
          <verse number="12"> Muhto buohkaide geat vuostáiválde su, attii son vuoigatvuođa šaddat Ipmila mánnán – buohkaide geat oskot su nammii. </verse>
          <verse number="13"> Eai sii leat riegádan oaččis ja varas, eai rupmaša dáhtus eai ge olbmá dáhtus, muhto Ipmilis.</verse>
          <verse number="14"> Ja Sátni šattai olmmožin ja ássagođii min luhtte, ja mii oinniimet su hearvásvuođa, dan hearvásvuođa man áidnoriegádan Bárdni lea ožžon Áhčistis, dievva árpmus ja duohtavuođas. </verse>
          <verse number="15"> Johanas duođašta su birra ja čuorvu: «Son lea dat gean birra mun celken: Son guhte boahtá mu maŋŋil, lea stuorit go mun, dasgo son lea leamaš ovdal mu.»</verse>
          <verse number="16"> Su dievasvuođas mii buohkat leat ožžon, árpmu árpmu badjelii. </verse>
          <verse number="17"> Dasgo láhka addojuvvui Movssesa bokte, árbmu ja duohtavuohta bođii Jesus Kristusa bokte. </verse>
          <verse number="18"> Ii oktage leat goassege oaidnán Ipmila, muhto áidnoriegádeaddji, guhte lea Ipmil, ja guhte lea Áhčis váimmu lahka, son lea čájehan midjiide gii son lea.</verse>
        </section>
        <section title="Gásttašeaddji duođaštus">
          <verse number="19"> Dá lea dat duođaštus man Johanas attii go juvddálaččat vuolggahedje muhtun báhpaid ja levihtaid Jerusalemis su lusa jearrat: «Gii don leat?» </verse>
          <verse number="20"> Son vástidii roahkkadit ja dovddastii: «Mun in leat Messias.» </verse>
          <verse number="21"> Sii jerre: «Gii don dalle leat, leat go Elia?» Son vástidii: «In leat.» Sii jerre: «Leat go don dat lohpiduvvon profehta?» Son vástidii: «In leat.» </verse>
          <verse number="22"> De sii dadje sutnje: «Gii don dalle leat, dasgo mii fertet addit vástádusa sidjiide geat vuolggahedje min. Maid don cealkkát iežat birra?» </verse>
          <verse number="23"> Son celkkii: «Mun lean jietna mii čuorvu meahcis: Jalgejehket geainnu Hearrái, nugo profehta Jesaja lea cealkán.» </verse>
          <verse number="24"> Sáttatolbmát geaid farisealaččat ledje vuolggahan, </verse>
          <verse number="25"> jerre sus: «Manne don dalle gásttašat, go juo it leat Messias, it Elia, it ge profehta ge?» </verse>
          <verse number="26"> Johanas vástidii: «Mun gal gásttašan čáziin. Muhto din gaskkas čuožžu son gean dii ehpet dovdda, </verse>
          <verse number="27"> son gii boahtá mu maŋŋil. Mun in leat dohkálaš nuollat su vuoddagiid ge.» </verse>
          <verse number="28"> Dát dáhpáhuvai Betanias nuppi bealde Jordana, gos Johanas lei gásttašeamen.</verse>
        </section>
        <section title="Ipmila láppis">
          <verse number="29"> Nuppi beaivvi son oaidná Jesusa boahtimin ja cealká: «Gehččet, die lea Ipmila láppis guhte guoddá máilmmi suttu. </verse>
          <verse number="30"> Son lea dat gean birra mun celken: Mu maŋŋil boahtá olmmái gii lea stuorit go mun, dasgo son lea leamaš ovdal mu. </verse>
          <verse number="31"> In mun dovdan su, muhto aiddo dan dihtii lean boahtán gásttašit čáziin, vai son almmustuvašii Israelii.» </verse>
          <verse number="32"> Ja Johanas duođaštii ja celkkii: «Mun oidnen Vuoiŋŋa boahtimin almmis duvvá hámis, ja dat bisánii su ala. </verse>
          <verse number="33"> In mun dovdan su, muhto son guhte vuolggahii mu gásttašit čáziin, celkkii munnje: Son gean ala don oainnát Vuoiŋŋa njiedjamin ja bisáneamen, son lea dat guhte gásttaša Bassi Vuoiŋŋain. </verse>
          <verse number="34"> Mun lean oaidnán dan, ja dát lea mu duođaštus: Son lea Ipmila Bárdni.»</verse>
        </section>
        <section title="Vuosttaš máhttájeaddjit">
          <verse number="35"> Nuppi beaivvi Johanas čuoččui fas das guoktásiin máhttájeddjiinis. </verse>
          <verse number="36"> Dalle oinnii Jesusa vázzimin meattá ja celkkii: «Geahčči, die lea Ipmila láppis.» </verse>
          <verse number="37"> Go máhttájeaddjiguovttos gulaiga maid son celkkii, de čuovvuleigga Jesusa. </verse>
          <verse number="38"> Jesus jorggihii ja oinnii sudno čuovvumin iežas ja jearai: «Maid doai ohcabeahtti?» Soai vástideigga: «Rabbi, gos don orut?» Rabbi lea seammá go oahpaheaddji. </verse>
          <verse number="39"> Jesus celkkii: «Boahtti geahččat.» Soai manaiga suinna ja oinniiga gos son orru, ja soai bisáneigga su luhtte dan beaivái. Lei logát diimmu birrasiid.</verse>
          <verse number="40"> Ándaras, Simmon Biehtára viellja, lei nubbi dan guoktás geat leigga gullan maid Johanas celkkii, ja geat leigga čuvvon Jesusa. </verse>
          <verse number="41"> Ándaras gávnnai dál vuos vieljas Simmona ja dajai sutnje: «Moai letne gávdnan Messiasa.» Messias mearkkaša «Dat gii lea vuidojuvvon». </verse>
          <verse number="42"> De Ándaras doalvvui Simmona Jesusa lusa. Jesus geahčai sutnje ja celkkii: «Don leat Simmon, Johanasa bárdni. Du namma galgá leat Kefas.» Kefas lea seammá go Biehtár.</verse>
          <verse number="43"> Nuppi beaivvi Jesus lei vuolgimin Galileai. Son deaivvai Filipa ja celkkii sutnje: «Čuovo mu!» </verse>
          <verse number="44"> Filip lei Betsaidas eret, seammá gávpogis gos Biehtárguovttos Ándarasain ge. </verse>
          <verse number="45"> Filip deaivvai Natanaela ja dajai sutnje: «Mii leat gávdnan su gean birra Movsses lea čállán láhkii, ja gean birra profehtat ge leat čállán: Dat lea nasaretlaš Jesus, Jovsseha bárdni.» </verse>
          <verse number="46"> Natanael dajai: «Sáhttá ba Nasaretas boahtit mihkkege buriid?» Filip vástidii: «Boađe geahččat!» </verse>
          <verse number="47"> Go Jesus oinnii Natanaela boahtimin, de celkkii: «Gehččet, dá lea duohta israellaš, geas ii leat behtolašvuohta.» </verse>
          <verse number="48"> Natanael jearai: «Mas don mu dovddat?» Jesus vástidii: «Mun oidnen du čohkkámin fiikkonmuora vuolde juo ovdal go Filip čurvii dutnje.» </verse>
          <verse number="49"> Natanael dajai: «Rabbi, don leat Ipmila Bárdni, don leat Israela gonagas.» </verse>
          <verse number="50"> Jesus celkkii: «Oskkut go danne go mun celken ahte mun oidnen du fiikkonmuora vuolde? Don oaččut oaidnit stuorit dáhpáhusaid ge go dán.» </verse>
          <verse number="51"> Son jotkkii: «Duođaid, duođaid, mun cealkkán didjiide: Dii oažžubehtet oaidnit almmi rabasin ja Ipmila eŋgeliid badjáneamen ja njiedjamin Olbmobártni badjel.»</verse>
        </section>
      </chapter>
      <chapter title="Kapittel 2">
        <section title="Heajat Kanas">
          <verse number="1"> Goalmmát beaivvi ledje náittosheajat Kanas Galileas. Jesusa eadni lei doppe,  </verse>
          <verse number="2"> ja maiddái Jesus máhttájeddjiidisguin lei bovdejuvvon heajaide.  </verse>
          <verse number="3"> De nohkkogohte viinnis, ja Jesusa eadni dajai sutnje: «Sis ii leat šat viidni.»  </verse>
          <verse number="4"> Jesus celkkii: «Nisu, maid don áiggut muinna? Ii mu diibmu leat velá boahtán.»  </verse>
          <verse number="5"> Muhto su eadni dajai bálvaleddjiide: «Dahket buot maid son gohčču.»</verse>
          <verse number="6"> Das ledje geađgečáhcelihtit, nugo vierru lei ge juvddálaččaid buhtistanmearrádusaid mielde. Ledje guhtta lihti, mat gesse guokte dahje golbma áŋkara guhtege.  </verse>
          <verse number="7"> Jesus celkkii: «Devdet lihtiid čáziin.» Ja bálvaleaddjit devde daid ravddaid dási.  </verse>
          <verse number="8"> Son celkkii sidjiide: «Goivot das ja guddet heajaid ovddasčužžui.» Sii gudde dan heajaid ovddasčužžui,  </verse>
          <verse number="9"> ja son máisttii čázi mii lei šaddan viidnin. Ii son diehtán gos dat leažžá boahtán, muhto bálvaleaddjit geat ledje goivon čázi, sii gal dihte. De son gohčui irggi boahtit </verse>
          <verse number="10"> ja dajai: «Earát guossohit vuos buori viinni, ja go guossit juhkaluvvagohtet, de buktet fuonibu. Muhto don leat seastán buori viinni dássážii.»</verse>
          <verse number="11"> Dán vuosttaš mearkadagus Jesus dagai Kanas Galileas. Son almmustahtii hearvásvuođas, ja su máhttájeaddjit osko sutnje. </verse>
          <verse number="12"> Das maŋŋil son manai Kapernaumii etniinis, vieljaidisguin ja máhttájeddjiidisguin, ja doppe sii orro moadde beaivvi.</verse>
        </section>
        <section title="Jesus buhtista tempela">
          <verse number="13"> Juvddálaččaid beassážat lahkanedje, ja Jesus vulggii bajás Jerusalemii. </verse>
          <verse number="14"> Tempelšiljus son deaivvai sin geat ledje vuovdimin vuovssáid, sávzzaid ja duvváid, ja ruhtacuvkeheddjiid geat ledje čohkkámin das. </verse>
          <verse number="15"> De son ráhkadii spižá oaras ja ájii buohkaid olggos tempelis oktan sávzzaiguin ja vuovssáiguin. Son háddjii ruhtacuvkeheddjiid ruđaid ja gomihii sin bevddiid. </verse>
          <verse number="16"> Sidjiide geat vuvde duvváid, son celkkii: «Eret dáiguin, allet daga mu Áhči viesu márkanšilljun!» </verse>
          <verse number="17"> Su máhttájeaddjit muitájedje dan mii lea čállojuvvon: Buolli áŋgirvuohta du viesu dihtii duššada mu.</verse>
          <verse number="18"> Juvddálaččat hállagohte ja jerre sus: «Makkár mearkkain čájehivččet midjiide ahte dus lea vuoigatvuohta dán dahkat?» </verse>
          <verse number="19"> Jesus vástidii sidjiide: «Gaikkodehket dán tempela, ja mun ceggen dan fas golmma beaivvis.» </verse>
          <verse number="20"> Sii dadje: «Njealljelogiguhtta jagi leat ádjánan hukset dán tempela, ja don cegget dan fas golmma beaivvis?» </verse>
          <verse number="21"> Muhto son sártnui iežas rupmaša tempela birra. </verse>
          <verse number="22"> Go son lei bajásčuoččáldahttojuvvon jábmiid luhtte, de máhttájeaddjit muitájedje ahte son lei cealkán dán, ja sii osko čállagii ja dan sátnái man Jesus lei sárdnon.</verse>
          <verse number="23"> Go Jesus lei Jerusalemis beassášbasiid, de olusat oskugohte su nammii go sii oidne su mearkadaguid. </verse>
          <verse number="24"> Ii Jesus gal dattege luohttán sidjiide, dasgo son dovddai sin buohkaid. </verse>
          <verse number="25"> Ii son dárbbašan earáid duođaštusaid ovttage olbmo birra, dasgo son diđii ieš mii orru olbmo siste.</verse>
        </section>
      </chapter>
      <chapter title="Kapittel 3">
        <section title="Jesus ja Nikodemus">
          <verse number="1"> Farisealaččaid searvvis lei olmmái gean namma lei Nikodemus; son lei okta juvddálaččaid ráđđehearráin.  </verse>
          <verse number="2"> Son bođii Jesusa lusa ihkku ja dajai: «Rabbi, mii diehtit ahte don leat oahpaheaddji gii leat boahtán Ipmila luhtte, dasgo ii oktage máhtáše dahkat daid mearkadaguid maid don dagat jos Ipmil ii livčče suinna.»  </verse>
          <verse number="3"> Jesus vástidii sutnje: «Duođaid, duođaid, mun cealkkán dutnje: Dat guhte ii riegát ođđasis, ii beasa oaidnit Ipmila riikka.»  </verse>
          <verse number="4"> Nikodemus jearai sus: «Mo sáhttá boares olmmoš riegádit, ii han son sáhte beassat eatnis goaŧu sisa fas ja riegádit ođđasis?»  </verse>
          <verse number="5"> Jesus vástidii: «Duođaid, duođaid, mun cealkkán dutnje: Dat guhte ii riegát čázis ja Vuoiŋŋas, ii beasa Ipmila riikii.  </verse>
          <verse number="6"> Dat mii lea riegádan oaččis, lea oažži, muhto dat mii lea riegádan Vuoiŋŋas, lea vuoigŋa.  </verse>
          <verse number="7"> Ale ovddoš go mun celken ahte dii fertebehtet riegádit ođđasis.  </verse>
          <verse number="8"> Biegga bossu gosa dáhttu; don gulat dan šuvvamin, muhto it dieđe gos bođeš ja gosa manaš. Nu lea maiddái juohkehaččas gii lea riegádan Vuoiŋŋas.»  </verse>
          <verse number="9"> Nikodemus jearai: «Mo dát lea vejolaš?» </verse>
          <verse number="10"> Jesus vástidii sutnje: «Don leat Israela oahpaheaddji, it ge dieđe dan! </verse>
          <verse number="11"> Duođaid, duođaid, mun cealkkán dutnje: Mii sárdnidit dan maid diehtit, ja duođaštit dan maid leat oaidnán, muhto dii ehpet vuostáiváldde min duođaštusa. </verse>
          <verse number="12"> Jos dii ehpet oskko go mun sárdnidan didjiide eatnanlaš áššiid, mo de sáhttibehtet oskut go mun sárdnidan almmálaš áššiid? </verse>
          <verse number="13"> Ii oktage leat mannan bajás albmái, earet go son gii njiejai almmis; dat lea Olbmobárdni guhte lea almmis. </verse>
          <verse number="14"> Ja nugo Movsses loktii gearbmaša sáttomeahcis, nu Olbmobárdni ge bajiduvvo, </verse>
          <verse number="15"> vai juohkehaš guhte osku sutnje, oažžu agálaš eallima. </verse>
          <verse number="16"> Dasgo nu lea Ipmil ráhkistan máilmmi ahte son attii áidnoriegádan Bártnis, amas oktage guhte osku sutnje mannat gáđohussii, muhto vai son oažžu agálaš eallima. </verse>
          <verse number="17"> Ipmil ii leat vuolggahan Bártnis máilbmái dubmet dan, muhto vai máilbmi bestojuvvošii su bokte. </verse>
          <verse number="18"> Dat guhte osku sutnje, ii dubmejuvvo. Dat guhte ii oskko, lea juo dubmejuvvon, dan dihtii go ii leat oskon Ipmila áidnoriegádan Bártni nammii. </verse>
          <verse number="19"> Ja dát lea duopmu, ahte čuovggas lea boahtán máilbmái, ja olbmot ráhkistedje seavdnjadasa eanebut go čuovgasa, dasgo sin dagut ledje bahát. </verse>
          <verse number="20"> Dasgo juohke bahádahkki vašuha čuovgasa ii ge dáhto boahtit čuovgasa ovdii, amaset su dagut boahtit albmosii. </verse>
          <verse number="21"> Muhto dat guhte čuovvu duohtavuođa, boahtá čuovgasa ovdii, vai boađášii albmosii ahte su dagut leat Ipmila dáhtu mielde.»</verse>
        </section>
        <section title="Gásttašeaddji Johanas duođašta Jesusa birra">
          <verse number="22"> Das maŋŋil Jesus ja su máhttájeaddjit vulge Judeai. Doppe son orui muhtun áiggi singuin ja gásttašii. </verse>
          <verse number="23"> Maiddái Johanas ge gásttašii Ainonis Salima lahka, gos lei ollu čáhci, ja olbmot bohte dohko ja gásttašuvvojedje. </verse>
          <verse number="24"> Dát lei ovdal go Johanas bálkestuvvui giddagassii.</verse>
          <verse number="25"> Šattai riidu buhtisteami birra Johanasa máhttájeddjiid ja muhtun juvddálačča gaskii. </verse>
          <verse number="26"> Máhttájeaddjit manne Johanasa lusa ja dadje sutnje: «Rabbi, dat olmmái gii lei duinna nuppe bealde Jordana, ja gean birra don duođaštit, son gásttaša dál, ja buohkat mannet su lusa.» </verse>
          <verse number="27"> Johanas vástidii sidjiide: «Olmmoš ii sáhte oažžut maidege jos dat ii addojuvvo sutnje almmis. </verse>
          <verse number="28"> Dii lehpet ieža mu duođašteaddjit dasa ahte mun celken: Mun in leat Messias, muhto lean vuolggahuvvon su ovddabeallái. </verse>
          <verse number="29"> Irgi lea son geas lea moarsi. Muhto irggi ustit gii čuožžu ja guldala su, illuda sakka go gullá irggi jiena. Dál mun ge illudan, ja mu illu lea ollis. </verse>
          <verse number="30"> Son galgá stuorrut, mun fas uhccut.</verse>
          <verse number="31"> Son guhte boahtá badjin, lea buohkaid bajábealde. Son guhte boahtá máilmmis, gullá máilbmái ja hállá máilmmálaš áššiid. Son guhte boahtá almmis, lea buohkaid bajábealde. </verse>
          <verse number="32"> Son duođašta dan maid lea oaidnán ja gullan, muhto ii oktage vuostáiváldde su duođaštusa. </verse>
          <verse number="33"> Dat guhte lea vuostáiváldán su duođaštusa, lea nannen ahte Ipmil sárdnu duohtavuođa. </verse>
          <verse number="34"> Son gean Ipmil lea vuolggahan, sárdnu sániid mat bohtet Ipmilis, dasgo Ipmil addá Vuoiŋŋa olles mihtuin. </verse>
          <verse number="35"> Áhčči ráhkista Bártni ja lea addán buot su gihtii. </verse>
          <verse number="36"> Sus guhte osku Bárdnái, lea agálaš eallin. Dat guhte ii jeagat Bártni, ii beasa oaidnit eallima, muhto Ipmila moarri orru su alde.»</verse>
        </section>
      </chapter>
      <chapter title="Kapittel 4">
        <section title="Jesus ja Samaria nisu">
          <verse number="1"> Jesus bođii diehtit ahte farisealaččat ledje gullan ahte Jesus čohkkii eanet máhttájeddjiid ja gásttašii eanebuid go Johanas,  </verse>
          <verse number="2"> vaikko rievtti mielde Jesus ii ieš gásttašan, muhto su máhttájeaddjit.  </verse>
          <verse number="3"> Go Jesus gulai dien farisealaččaid birra, de son vulggii Judeas ja manai fas Galileai.  </verse>
          <verse number="4"> Son fertii johtit Samaria čađa,  </verse>
          <verse number="5"> ja son bođii gávpogii mii gohčoduvvo Sykarin. Dat lea dan eananbihtá lahka man Jáhkot attii bárdnásis Jovssehii.  </verse>
          <verse number="6"> Doppe lei Jáhkoba gáivo. Jesus lei váiban vázzimis, ja čohkánii gáivvo gurrii. Dát lei guđat diimmu birrasiid.</verse>
          <verse number="7"> De bođii Samaria nisu viežžat čázi. Jesus cealká sutnje: «Atte munnje juhkat.»  </verse>
          <verse number="8"> Su máhttájeaddjit ledje mannan gávpogii oastit borramuša.  </verse>
          <verse number="9"> Nisu dadjá: «Mo don guhte leat juvddálaš, sáhtát bivdit juhkat mus, Samaria nissonis?» Dasgo juvddálaččat eai servvoštala samarialaččaiguin. </verse>
          <verse number="10"> Jesus vástidii sutnje: «Jos don dovddašit Ipmila attáldaga ja dieđášit gii dat lea guhte dáhttu juhkat, de don bivddášit sus ja son attášii dutnje ealli čázi.» </verse>
          <verse number="11"> Nisu dajai: «Hearrá, dus ii leat lihtti ge mainna geasášit bajás čázi, ja gáivo lea čieŋal. Gos don dalle válddášit dan ealli čázi? </verse>
          <verse number="12"> It dal don leat stuorit go min máttar Jáhkot gii attii midjiide gáivvo ja ieš jugai das, nugo su bártnit ja su šibihat ge?» </verse>
          <verse number="13"> Jesus vástidii sutnje: «Juohkehaš guhte dán čázis juhká, son šaddá fas goikui. </verse>
          <verse number="14"> Muhto dat guhte juhká dan čázis maid mun attán, ii goikka šat goassege. Dat čáhci maid mun attán sutnje, šaddá su siste ájan mii álo golgá ja addá agálaš eallima.» </verse>
          <verse number="15"> Nisu dadjá sutnje: «Hearrá, atte munnje dan čázi aman goassege šat goikat ja dárbbašit dáppe fitnat viežžamin čázi.»</verse>
          <verse number="16"> Jesus celkkii sutnje: «Mana viežžat boatnját ge deike.» </verse>
          <verse number="17"> Nisu vástidii: «Ii mus leat boadnjá.» Jesus celkkii: «Duođa cealkkát go dajat ahte dus ii leat boadnjá, </verse>
          <verse number="18"> dasgo dus leat leamaš vihtta olbmá, ja dat gii dus dál lea, ii leat du boadnjá. Die dadjet duođa.» </verse>
          <verse number="19"> Nisu dajai: «Hearrá, mun oainnán ahte don leat profehta. </verse>
          <verse number="20"> Min máddarat leat bálvalan Ipmila dán vári alde, ja dii dadjabehtet Jerusalema danin báikin gos olmmoš galgá rohkadallat.» </verse>
          <verse number="21"> Jesus cealká sutnje: «Oskko munnje, nisu, áigi boahtá go ehpet bálval Ipmila ehpet dán vári alde ehpet ge Jerusalemis. </verse>
          <verse number="22"> Dii bálvalehpet dan maid ehpet dovdda, muhto mii bálvalit dan maid dovdat, dasgo bestojupmi boahtá juvddálaččain. </verse>
          <verse number="23"> Muhto áigi boahtá, ja lea dál juo, go duođalaš rohkadallit bálvalit Áhči vuoiŋŋas ja duohtavuođas. Dasgo dakkár rohkadalliid Áhčči dáhttu. </verse>
          <verse number="24"> Ipmil lea vuoigŋa, ja dat guhte bálvala su, ferte bálvalit vuoiŋŋas ja duohtavuođas.» </verse>
          <verse number="25"> Nisu dajai: «Mun dieđán ahte Messias boahtá,» – Messias lea seammá go Kristus – «ja go son boahtá, de almmuha midjiide buot.» </verse>
          <verse number="26"> Jesus cealká sutnje: «Mun dat lean, mun guhte sártnun duinna.»</verse>
        </section>
        <section title="Jesus ja samarialaččat">
          <verse number="27"> Dan seammás bohte su máhttájeaddjit, ja sii ovddošedje go son lei hálešteamen nissoniin. Muhto ii oktage jearran maid son dáhtui dahje manne lei hálešteamen nissoniin. </verse>
          <verse number="28"> Nisu guđii čáhcelihtis ja manai gávpogii ja dajai olbmuide: </verse>
          <verse number="29"> «Bohtet geahččat dan olbmá guhte lea muitalan munnje buot maid mun lean dahkan! Ii go son dat leačča Messias?» </verse>
          <verse number="30"> Sii vulge dalle gávpogis ja bohte su lusa.</verse>
          <verse number="31"> Dan botta máhttájeaddjit dadje Jesusii: «Rabbi, boađe boradit!» </verse>
          <verse number="32"> Son vástidii: «Mus lea borramuš maid dii ehpet dovdda.» </verse>
          <verse number="33"> Sii dadje guhtet guoibmáseaset: «Lea go son giige buktán sutnje borramuša?» </verse>
          <verse number="34"> Muhto Jesus celkkii sidjiide: «Mu borramuš lea dahkat su dáhtu guhte lea vuolggahan mu ja ollašuhttit su daguid. </verse>
          <verse number="35"> Ehpet go dii ieža daja: Ain leat njeallje mánu láju áigái. Muhto mun cealkkán didjiide: Bajidehket čalmmiideattet ja gehččet bealdduid, dat leat juo vilggodan láddjenmuddui. </verse>
          <verse number="36"> Láddjejeaddji oažžu bálkkás ja čohkke šattuid agálaš eallimii, vai gilvi ja láddjejeaddji illudivččiiga ovttas. </verse>
          <verse number="37"> Dasgo dat sátni lea duohta ahte nubbi gilvá ja nubbi gis láddje. </verse>
          <verse number="38"> Mun lean vuolggahan din láddjet dan mainna ehpet leat bargan. Earát leat bargan, ja dii láddjebehtet sin barggu šattu.»</verse>
          <verse number="39"> Olusat dán Samaria gávpoga ássiin ledje oskugoahtán Jesusii nissona duođaštusa dihtii: «Son lea cealkán munnje buot dan maid mun lean dahkan.» </verse>
          <verse number="40"> Samarialaččat bohte su lusa ja dáhtto Jesusa orrut iežaset luhtte, ja son orui doppe guokte beaivvi. </verse>
          <verse number="41"> Ollu eanebut oskugohte go gulle su sániid, </verse>
          <verse number="42"> ja sii dadje nissonii: «Dál mii eat oskko šat dušše du sániid dihtii. Dasgo mii leat ieža gullan su, ja mii diehtit ahte son duođaid lea máilmmi beasti.»</verse>
        </section>
        <section title="Jesus buorida virgeolbmá bártni">
          <verse number="43"> Guokte beaivvi das maŋŋil Jesus vulggii doppe Galileai. </verse>
          <verse number="44"> Son lei ieš duođaštan ahte profehta ii adnojuvvo árvvus ruovttubáikkistis. </verse>
          <verse number="45"> Muhto go son bođii Galileai, de galilealaččat vuostáiválde su bures, dasgo sii ge ledje leamaš Jerusalemis basiid áiggi ja ledje oaidnán buot maid son lei dahkan doppe.</verse>
          <verse number="46"> Jesus bođii fas Kanai Galileai gos son lei dahkan čázi viidnin. Kapernaumis orui gonagaslaš virgeolmmái gean bárdni lei buohcamin. </verse>
          <verse number="47"> Go son gulai ahte Jesus lei boahtán Judeas Galileai, de vulggii Jesusa lusa ja siđai su boahtit vulos buoridit bártnis, dasgo gánda lei juo jápmimin. </verse>
          <verse number="48"> Jesus celkkii sutnje: «Mearkkaid ja oavdduid oainnekeahttá dii ehpet oskko.» </verse>
          <verse number="49"> Virgeolmmái dajai: «Hearrá, boađe ovdal go mu bárdni jápmá!» </verse>
          <verse number="50"> Jesus celkkii sutnje: «Mana ruoktot, du bárdni lea eallimin!» Ja olmmái oskkui Jesusa sániide ja manai. </verse>
          <verse number="51"> Ruoktot jođedettiin bohte bálvaleaddjit su ovddal ja muitaledje ahte su bárdni lei eallimin. </verse>
          <verse number="52"> Son jearai goas bárdnis lei áđasman. Sii dadje: «Ikte čihččet diimmus dávda luittii su.» </verse>
          <verse number="53"> Áhčči árvidii ahte dat lei dáhpáhuvvan aiddo dalle go Jesus celkkii sutnje: «Du bárdni lea eallimin!» Ja son ja oppa su dálu veahka oskugohte. </verse>
          <verse number="54"> Dát lei nubbi mearka maid Jesus dagai maŋŋil go lei boahtán Judeas Galileai.</verse>
        </section>
      </chapter>
      <chapter title="Kapittel 5">
        <section title="Jesus buorida olbmá Betesda gáttis">
          <verse number="1"> Das maŋŋil ledje juvddálaččaid allabasit, ja Jesus vulggii bajás Jerusalemii.  </verse>
          <verse number="2"> Jerusalemis lea Sávzapoartta lahka láttu man namma hebreagillii lea Betesda. Dan birra leat vihtta hálla,  </verse>
          <verse number="3"> ja ollu buohccit ledje veallámin das: čalmmeheamit, lápmásat, rámbbit. Sii vurde ahte čáhci lihkahuvvošii.  </verse>
          <verse number="4"> Dasgo Hearrá eŋgel njiejai duollet dálle láddui ja lihkahahtii čázi. Vuosttaš gii njiedjalii láddui maŋŋil go čáhci lei lihkahuvvon, dat dearvvašmuvai, mii ihkinassii dávddaid sus leaččai.</verse>
          <verse number="5"> Das lei olmmái gii lei buohcan golbmalogigávcci jagi.  </verse>
          <verse number="6"> Go Jesus oinnii su veallámin das ja diđii ahte son lei buohcan guhká, de son celkkii sutnje  </verse>
          <verse number="7"> Buohcci vástidii: «Hearrá, mus ii leat oktage gii veahkehivččii mu láddui go čáhci lea lihkahuvvon. Ja go mun joavddan, de lea álo muhtun eará geargan njiedjalit dohko mu ovddabeallái.»  </verse>
          <verse number="8"> Jesus cealká sutnje: «Čuožžil, váldde seaŋggat ja vázzil!»  </verse>
          <verse number="9"> Ja olmmái dearvvašmuvai dan seammás; válddii seaŋggas ja vázzilii. Muhto lei sábbátbeaivi, </verse>
          <verse number="10"> ja juvddálaččat dadje dearvvašmahttojuvvon olbmái: «Odne lea sábbát, ii ge dus leat lohpi guoddit seaŋgga.» </verse>
          <verse number="11"> Son vástidii: «Son guhte dearvvašmahtii mu, celkkii munnje: Váldde seaŋggat ja vázzil!» </verse>
          <verse number="12"> Sii jerre: «Gii lea dat olmmái guhte gohčui du váldit seaŋggat ja vázzilit?» </verse>
          <verse number="13"> Dearvvašmahttojuvvon olmmái ii diehtán gii dat lei. Dasgo Jesus lei juo jávkan olbmuid sisa. </verse>
          <verse number="14"> Maŋŋil Jesus gávnnai olbmá tempelšiljus ja celkkii sutnje: «Geahča, dál leat dearvvaš. Ale šat suddut, amas mihkkege bahábuid dáhpáhuvvat dutnje.» </verse>
          <verse number="15"> Olmmái manai ja muitalii juvddálaččaide ahte Jesus dat lei dearvvašmahttán su.</verse>
          <verse number="16"> Juvddálaččat doarrádallagohte Jesusa danne go son dagai dákkáriid sábbáhin. </verse>
          <verse number="17"> Muhto Jesus celkkii sidjiide: «Mu Áhčči bargá bisánkeahttá; ja nu ferten mun ge.» </verse>
          <verse number="18"> Das maŋŋil juvddálaččat geahččaledje velá áŋgireabbot goddit su. Son han ii rihkkon dušše sábbáha, muhto gohčodii Ipmila iežas áhččin ge ja dagai iežas Ipmila láhkásažžan.</verse>
        </section>
        <section title="Ipmila Bártni váldi">
          <verse number="19"> Jesus vástidii sidjiide ná: Duođaid, duođaid, mun cealkkán didjiide: Ii Bárdni sáhte dahkat maidege iešalddes, earet dan maid son oaidná Áhčis dahkamin. Maid Áhčči dahká, dan Bárdni ge dahká. </verse>
          <verse number="20"> Dasgo Áhčči ráhkista Bártni ja čájeha sutnje buot maid ieš dahká. Ja son čájeha sutnje stuorit daguid go dán, vai dii ovddošehpet. </verse>
          <verse number="21"> Dasgo nugo Áhčči bajásčuoččáldahttá jábmiid ja dahká sin eallin, nu Bárdni ge dahká eallin sin geaid son dáhttu. </verse>
          <verse number="22"> Ii ge Áhčči dubme ovttage, muhto son lea addán buot dubmenválddi Bárdnái, </verse>
          <verse number="23"> vai buohkat gudnejahtášedje Bártni nugo Áhči ge. Dat guhte ii gudnejahte Bártni, ii gudnejahte Áhči ge gii lea vuolggahan su.</verse>
          <verse number="24"> Duođaid, duođaid, mun cealkkán didjiide: Dat guhte gullá mu sáni ja osku sutnje gii lea vuolggahan mu, sus lea agálaš eallin; son ii boađe dupmui, muhto lea juo mannan jápmimis eallimii. </verse>
          <verse number="25"> Duođaid, duođaid, mun cealkkán didjiide: Boahtá áigi, ja dat lea dál juo, go jábmit gullet Ipmila Bártni jiena, ja sii geat gullet, ožžot eallit. </verse>
          <verse number="26"> Dasgo nugo Áhčis lea iešalddes eallin, de son lea maiddái suovvan Bárdnái ge ahte sus lea iešalddes eallin. </verse>
          <verse number="27"> Áhčči lea addán sutnje dubmenválddi, danne go son lea Olbmobárdni. </verse>
          <verse number="28"> Allet imaštala dan, dasgo dat áigi boahtá go buohkat geat leat hávddiin, gullet su jiena </verse>
          <verse number="29"> ja sii bohtet olggos. Sii geat leat dahkan buriid, bajásčuožžilit eallimii, muhto sii geat leat dahkan baháid, bajásčuožžilit dupmui. </verse>
          <verse number="30"> In mun sáhte iešalddán dahkat maidege. Mun dubmen dađe mielde go gulan, ja mu duopmu lea vuoigatlaš. Dasgo in mun dáhto ovddidit iežan dáhtu, muhto su dáhtu gii lea vuolggahan mu.</verse>
        </section>
        <section title="Duodaštusat Jesusa birra">
          <verse number="31"> Jos mun iežan birra duođaštan, de mu duođaštus ii leat duohta. </verse>
          <verse number="32"> Muhto lea muhtun eará gii duođašta mu birra, ja mun dieđán ahte su duođaštus mu birra lea duohta. </verse>
          <verse number="33"> Dii bijaidet sáni Johanassii, ja son duođaštii duohtavuođa. </verse>
          <verse number="34"> In mun dárbbaš makkárge duođaštusa olbmuin, muhto cealkkán dán vai dii bestojuvvošeiddet. </verse>
          <verse number="35"> Johanas lei buolli ja báiti čuovggas, muhto dušše oanehis áiggi dii hálideiddet illudit su čuovgasis. </verse>
          <verse number="36"> Muhto mus lea stuorit duođaštus go dat man Johanas attii. Dasgo dat dagut maid Áhčči lea addán munnje ollašuhttit, ja maid mun dagan, dat duođaštit ahte Áhčči lea vuolggahan mu. </verse>
          <verse number="37"> Áhčči gii lea vuolggahan mu, lea ieš duođaštan mu birra. Su jiena ehpet leat goassege gullan, ehpet ge oaidnán su hámi. </verse>
          <verse number="38"> Su sátni ii biso din siste, dasgo dii ehpet oskko sutnje gean son lea vuolggahan. </verse>
          <verse number="39"> Dii guorahallabehtet čállagiid, danne go jurddašehpet dain gávdnat agálaš eallima. Ja aiddo dat duođaštit mu birra! </verse>
          <verse number="40"> Muhto dii ehpet dáhto boahtit mu lusa oažžut eallima.</verse>
          <verse number="41"> Mun in vuostáiváldde gudni olbmuin, </verse>
          <verse number="42"> muhto mun dovddan din ja dieđán ahte din siste ii leat ráhkisvuohta Ipmilii. </verse>
          <verse number="43"> Mun lean boahtán Áhččán nammii, ehpet ge dii vuostáiváldde mu. Muhto jos muhtun eará boahtá iežas nammii, de su dii vuostáiváldibehtet. </verse>
          <verse number="44"> Mo dii sáhttibehtet oskut, dii geat áinnas dáhttubehtet gudni guhtet guimmiineattet, ehpet ge oza gudni áidna Ipmilis? </verse>
          <verse number="45"> Allet jurddaš ahte mun sivahalan din Áhči ovddas. Son gii sivahallá din, lea Movsses, geasa dii bidjabehtet iežadet doaivvu. </verse>
          <verse number="46"> Jos dii livččiidet oskon Movssesii, de livččiidet oskon munnje ge, dasgo son lea čállán mu birra. </verse>
          <verse number="47"> Muhto jos dii ehpet oskko su čállagiidda, mo de sáhttibehtet oskut mu sániide?</verse>
        </section>
      </chapter>
      <chapter title="Kapittel 6">
        <section title="Jesus galleha vihtta duhát olbmá">
          <verse number="1"> Das maŋŋil Jesus manai nuppi beallái Galileajávrri, mii maiddái gohčoduvvo Tiberiasjávrin.  </verse>
          <verse number="2"> Ollu olbmot čuvvo su, danne go sii oidne daid mearkadaguid maid son dagai go dearvvašmahtii buhcciid.  </verse>
          <verse number="3"> Jesus manai várrái, ja čohkánii máhttájeddjiidisguin.  </verse>
          <verse number="4"> Beassážat, juvddálaččaid basit, ledje lahka.  </verse>
          <verse number="5"> Go Jesus geahčastii ja oinnii ollu olbmuid boahtimin su lusa, de celkkii Filipii: «Gos mii oastit láibbi, vai dát buohkat oččošedje borrat?»  </verse>
          <verse number="6"> Dán son celkkii geahččalan dihtii Filipa, dasgo son diđii ieš maid áiggui dahkat.  </verse>
          <verse number="7"> Filip vástidii: «Ii guovtti čuođi denarii ge fidne dan mađe láibbi ahte juohkehažžii livččii bihtáš ge.»  </verse>
          <verse number="8"> Nubbi máhttájeaddji, Ándaras, Simmon Biehtára viellja, dajai sutnje:  </verse>
          <verse number="9"> «Dás lea uhca gánddaš geas leat vihtta bivgeláibbi ja guokte guoláža, muhto mat dat leat nu olusiidda?» </verse>
          <verse number="10"> Jesus celkkii: «Gohččot olbmuid čohkánit.» Das lei rássás báiki, ja sii čohkánadde. Olbmáid lohku lei birrasiid vihttaduhát. </verse>
          <verse number="11"> Jesus válddii láibbiid, rohkadalai giittusrohkosa ja juogadii sidjiide geat ledje čohkkámin das, nu maiddái guliid ge, nu ollu go ieš guhtege hálidii. </verse>
          <verse number="12"> Go sii ledje gallánan, de son dajai máhttájeddjiidasas: «Čogget báhcán bihtáid, amas mihkkege mannat duššás.» </verse>
          <verse number="13"> Sii dahke nu ja devde guoktenuppelot veaddelihti bihtáiguin mat ledje báhcán dan viđa bivgeláibbis, maŋŋil go buohkat ledje boradan.</verse>
          <verse number="14"> Go olbmot oidne dan mearkka maid Jesus lei dahkan, de dadje: «Dá lea duođaid dat profehta guhte galggai boahtit máilbmái!» </verse>
          <verse number="15"> Jesus diđii ahte sii áigo boahtit ja veagal dahkat su gonagassan. Danne son guđii sin ja manai várrái. Son manai dohko okto.</verse>
        </section>
        <section title="Jesus vázzá čázi alde">
          <verse number="16"> Go šattai eahket, de máhttájeaddjit bohte vuolás jávregáddái, </verse>
          <verse number="17"> manne fatnasii ja vulge nuppi beallái jávrri Kapernaumii. Lei juo seavdnjat, ii ge Jesus lean velá boahtán sin lusa. </verse>
          <verse number="18"> Jávrris ledje stuora bárut, dasgo biegga lei garas. </verse>
          <verse number="19"> Go sii ledje suhkan vihttagoalmmátlot dahje golbmalot stadia, de oidne Jesusa boahtimin vácci jávrri alde ja lahkaneamen fatnasii. Sii baláskedje sakka. </verse>
          <verse number="20"> Muhto Jesus celkkii sidjiide: «Mun dat lean, allet bala!» </verse>
          <verse number="21"> Sii áigo váldit su fatnasii, muhto dan seammás dat lei juo láddemin dan gáddái gosa ledje mannamin.</verse>
        </section>
        <section title="Jesus – eallima láibi">
          <verse number="22"> Nuppi beaivvi ledje ain ollu olbmot nuppi bealde jávrri. Sii ledje oaidnán ahte das lei dušše okta fanas ja ahte ii Jesus lean mannan fatnasii máhttájeddjiidisguin, muhto sii ledje vuolgán su haga. </verse>
          <verse number="23"> Dál bohte eará fatnasat Tiberiasis ja cehkkejedje lahka dan báikki gos Hearrá lei rohkadallan giittusrohkosa ja sii ledje borran láibbi. </verse>
          <verse number="24"> Go olbmot oidne ahte ii Jesus eai ge su máhttájeaddjit lean das, de manne fas fatnasiidda ja vulge Kapernaumii ohcat Jesusa doppe. </verse>
          <verse number="25"> Sii gávdne su nuppi bealde jávrri ja jerre sus: «Rabbi, goas don bohtet deike?» </verse>
          <verse number="26"> Jesus vástidii sidjiide: «Duođaid, duođaid, mun cealkkán didjiide: Ehpet dii oza mu dan dihtii go lehpet oaidnán mearkkaid, muhto danne go boraidet láibbi ja galláneiddet. </verse>
          <verse number="27"> Allet bargga dan borramuša ala mii nohká, muhto dan ala mii bistá ja addá agálaš eallima, dan man Olbmobárdni addá didjiide. Dasgo Ipmil Áhčči lea merken su seaillainis.»</verse>
          <verse number="28"> Sii dadje sutnje: «Mat leat dasto dat dagut maid Ipmil dáhttu min dahkat?» </verse>
          <verse number="29"> Jesus vástidii sidjiide: «Dát lea Ipmila dahku ahte dii oskubehtet sutnje gean Ipmil lea vuolggahan.» </verse>
          <verse number="30"> Sii jerre: «Makkár mearkka de dagat, vai mii oainnášeimmet ja oskkošeimmet? Maid don dagat? </verse>
          <verse number="31"> Min máddarat borre mánna meahcis, nugo lea čállojuvvon: Láibbi almmis attii son sidjiide borrat.» </verse>
          <verse number="32"> Jesus vástidii: «Duođaid, duođaid, mun cealkkán didjiide: Movsses ii addán didjiide láibbi almmis; muhto mu Áhčči addá didjiide duohta almmi láibbi. </verse>
          <verse number="33"> Ipmila láibi lea dat láibi mii boahtá vuolás almmis ja addá eallima máilbmái.» </verse>
          <verse number="34"> Sii dadje sutnje: «Hearrá, atte midjiide álelassii dan láibbi.» </verse>
          <verse number="35"> Jesus vástidii: «Mun lean eallima láibi. Dat guhte boahtá mu lusa, ii goassege nealggo, ja dat guhte osku munnje, ii goassege goikka. </verse>
          <verse number="36"> Muhto mun lean cealkán didjiide ahte dii lehpet oaidnán mu, ehpet ge vel oskko. </verse>
          <verse number="37"> Buohkat geaid Áhčči addá munnje, bohtet mu lusa, ja dat gii boahtá mu lusa, su in eisege áje eret. </verse>
          <verse number="38"> Dasgo mun in leat boahtán vuolás almmis dahkat dan maid ieš dáhtun, muhto su dáhtu, gii lea vuolggahan mu. </verse>
          <verse number="39"> Ja dát lea mu vuolggaheaddji dáhttu, ahte mun in masse ovttage sis geaid son lea addán munnje, muhto bajásčuoččáldahtán sin maŋimuš beaivvi. </verse>
          <verse number="40"> Dasgo dát lea Áhččán dáhttu, ahte juohkehaš guhte oaidná Bártni ja osku sutnje, oažžu agálaš eallima, ja mun bajásčuoččáldahtán su maŋimuš beaivvi.»</verse>
          <verse number="41"> Juvddálaččat nimmoredje danne go son celkkii: «Mun lean láibi mii lea boahtán vuolás almmis.» </verse>
          <verse number="42"> Ja sii jerre: «Ii go dát leat Jesus, Jovsseha bárdni. Mii han dovdat sihke su áhči ja su eatni. Mo son de sáhttá dadjat ahte son lea boahtán vuolás almmis?» </verse>
          <verse number="43"> Jesus vástidii sidjiide: «Allet nimmor! </verse>
          <verse number="44"> Ii oktage sáhte boahtit mu lusa muđuid go ahte Áhčči, guhte lea vuolggahan mu, geassá su; ja mun bajásčuoččáldahtán su maŋimuš beaivvi. </verse>
          <verse number="45"> Profehtaid čállagiidda lea čállojuvvon: Sii buohkat šaddet Ipmila máhttájeaddjin. Juohkehaš guhte guldala Áhči ja oahppá sus, boahtá mu lusa. </verse>
          <verse number="46"> Ii oktage leat duođaid oaidnán áhči, earet su guhte boahtá Ipmila luhtte; son lea oaidnán Áhči. </verse>
          <verse number="47"> Duođaid, duođaid, mun cealkkán didjiide: Dat guhte osku, sus lea agálaš eallin. </verse>
          <verse number="48"> Mun lean eallima láibi. </verse>
          <verse number="49"> Din máddarat borre mánna meahcis, ja dattege sii jápme. </verse>
          <verse number="50"> Muhto dát láibi boahtá vuolás almmis, ja dat guhte borrá dan, ii jáme. </verse>
          <verse number="51"> Mun lean ealli láibi mii lea boahtán vuolás almmis. Jos guhtege borrá dán láibbi, de son eallá agálaččat. Dat láibi man mun attán, lea mu rumaš, ja mun attán dan vai máilbmi oččošii eallit.»</verse>
          <verse number="52"> Dás maŋŋil juvddálaččat riidališgohte gaskaneaset ja dadje: «Mo sáhttá son addit midjiide rupmašis borrat?» </verse>
          <verse number="53"> Jesus celkkii sidjiide: «Duođaid, duođaid, mun cealkkán didjiide: Jos dii ehpet bora Olbmobártni rupmaša ja juga su vara, de dis ii leat eallin. </verse>
          <verse number="54"> Muhto son guhte borrá mu rupmaša ja juhká mu vara, sus lea agálaš eallin, ja mun bajásčuoččáldahtán su maŋimuš beaivvi. </verse>
          <verse number="55"> Dasgo mu rumaš lea duohta borramuš, ja mu varra lea duohta juhkamuš. </verse>
          <verse number="56"> Dat guhte borrá mu rupmaša ja juhká mu vara, bissu mu siste ja mun bisun su siste. </verse>
          <verse number="57"> Nugo ealli Áhčči lea vuolggahan mu, ja mun ealán su bokte, nu maiddái son, guhte mu borrá, eallá mu bokte. </verse>
          <verse number="58"> Dát lea dat láibi mii lea boahtán vuolás almmis, ii ge dat maid máddarat borre. Sii leat jápmán. Muhto dat guhte borrá dán láibbi, eallá agálaččat.» </verse>
          <verse number="59"> Dán son celkkii go lei oahpaheamen Kapernauma synagogas.</verse>
        </section>
        <section title="Olusat nimmorit Jesusa sániid dihtii">
          <verse number="60"> Olusat su máhttájeddjiin geat gulle dán, dadje dalle: «Dát leat garra sánit! Gii gierdá guldalit diekkáriid?» </verse>
          <verse number="61"> Jesus diđii iešalddes ahte máhttájeaddjit nimmoredje, ja son celkkii: «Vearránahttá go dát din? </verse>
          <verse number="62"> Mo de jos oaidnibehtet Olbmobártni mannamin bajás dohko gos lei ovdal? </verse>
          <verse number="63"> Vuoigŋa dat lea guhte dahká eallin; oaččis ii leat mihkkege ávkkiid. Dat sánit maid mun lean sárdnon didjiide, leat vuoigŋa ja eallin. </verse>
          <verse number="64"> Muhto dis leat muhtumat guđet eai oskko.» Dasgo Jesus diđii álggu rájes geat eai oskon, ja gii beahtášii su. </verse>
          <verse number="65"> Ja son lasihii: «Aiddo danne mun celken ge didjiide ahte ii oktage sáhte boahtit mu lusa jos Áhčči ii suova.»</verse>
        </section>
        <section title="Biehtára dovddastus">
          <verse number="66"> Dán rájes olusat su máhttájeddjiin geassádedje eai ge šat vádjolan suinna. </verse>
          <verse number="67"> De Jesus jearai dan guoktenuppelohkásis: «Dáhttubehtet go dii ge mannat eret?» </verse>
          <verse number="68"> Muhto Simmon Biehtár vástidii: «Hearrá, gean lusa mii manašeimmet? Dus leat agálaš eallima sánit, </verse>
          <verse number="69"> ja mii oskut ja diehtit ahte don leat Ipmila Bassi.» </verse>
          <verse number="70"> Jesus celkkii sidjiide: «In go mun leat válljen din guoktenuppelohkása? Ja okta dis lea beargalat.» </verse>
          <verse number="71"> Son sártnui Judasa, Simmon Iskariota bártni, birra. Dasgo son galggai beahttit Jesusa, vaikko son lei okta dan guoktenuppelohkásis.</verse>
        </section>
      </chapter>
      <chapter title="Kapittel 7">
        <section title="Jesus ja su vieljat">
          <verse number="1"> Das maŋŋil Jesus vádjolii Galileas. Son ii dáhtton leat Judeas, dasgo juvddálaččat vigge goddit su.  </verse>
          <verse number="2"> Go juvddálaččaid basit, lastagoahtebasit, ledje lahka,  </verse>
          <verse number="3"> de su vieljat dadje sutnje: «Vuolgge eret dáppe ja mana Judeai, vai du máhttájeaddjit ge besset oaidnit du daguid!  </verse>
          <verse number="4"> Dasgo ii oktage daga maidege čihkosis jos dáhttu šaddat dovddusin. Jos don sáhtát dahkat dákkár daguid, de čájet máilbmái gii don leat!»  </verse>
          <verse number="5"> Dasgo eai su vieljat ge oskon sutnje.  </verse>
          <verse number="6"> Jesus celkkii sidjiide: «Mu áigi ii leat velá boahtán, muhto didjiide lea álo rivttes áigi.  </verse>
          <verse number="7"> Máilbmi ii sáhte vašuhit din, muhto mu dat vašuha, dasgo mun duođaštan ahte dan dagut leat bahát.  </verse>
          <verse number="8"> Mannet fal dii bajás basiide; mun in vuolgge dáidda basiide, dasgo mu áigi ii leat velá boahtán.»  </verse>
          <verse number="9"> Dán son celkkii sidjiide ja bázii ieš Galileai. </verse>
          <verse number="10"> Muhto maŋŋil go su vieljat ledje mannan ávvudemiide, de son ge vulggii, ii albmosit, muhto suoli. </verse>
          <verse number="11"> Juvddálaččat ohce su basiid áigge ja jerre: «Gos son lea?» </verse>
          <verse number="12"> Ja olbmot savkkástalle ollu su birra. Muhtumat dadje: «Son lea buorre olmmoš.» Earát gis dadje: «Ii leat, son fille álbmoga!» </verse>
          <verse number="13"> Ii oktage hállan albmosit su birra, dasgo sii balle juvddálaččain.</verse>
        </section>
        <section title="Jesus boahtá lastagoahtebasiide">
          <verse number="14"> Lei juo guovdelaš basiid go Jesus manai bajás tempelšilljui ja oahpahišgođii. </verse>
          <verse number="15"> Juvddálaččat ovddošedje ja dadje. «Gos son lea ožžon oahpas, go ii leat oahpahuvvon?» </verse>
          <verse number="16"> Jesus vástidii sidjiide: «Mu oahppu ii leat mu, muhto su guhte vuolggahii mu. </verse>
          <verse number="17"> Dat guhte dáhttu dahkat su dáhtu, oažžu dovdat lea go oahppu Ipmilis vai mus alddán. </verse>
          <verse number="18"> Dat guhte sárdnida iešalddes, ohcá iežas gudni. Muhto dat guhte bargá su gudni ala gii lea vuolggahan su, sárdnu duođa, ii ge sus leat mihkkege vearrivuođaid. </verse>
          <verse number="19"> Ii go Movsses leat addán didjiide lága? Muhto ii oktage dis jeagat lága. Manne dalle viggabehtet goddit mu?» </verse>
          <verse number="20"> Olbmot vástidedje: «Dus lea bahá vuoigŋa, gii ba du vikkašii goddit?» </verse>
          <verse number="21"> Jesus vástidii sidjiide: «Ovtta dagu mun lean dahkan, ja dii buohkat ovddošehpet dan. </verse>
          <verse number="22"> Movsses lea addán didjiide birračuohpahusa – ii dat Movssesis gal boađe, muhto máddariin – ja dii birračuohppabehtet, vaikko livččii ge sábbát. </verse>
          <verse number="23"> Jos dál olmmoš sáhttá birračuhppojuvvot sábbáhin, amas Movssesa láhka rihkkojuvvot, sáhttibehtet go dii dalle suhttat munnje dan dihtii go mun dahken olbmo ollásit dearvvašin sábbáhin? </verse>
          <verse number="24"> Allet dubme dan mielde mo áššit orrot leamen, muhto dubmejehket vuoigatlaččat!»</verse>
        </section>
        <section title="Gii lea Jesus?">
          <verse number="25"> Muhtumat geat orro Jerusalemis dadje: «Ii ba dá leat dat olmmoš gean juvddálaččat vigget goddit? </verse>
          <verse number="26"> Ja gehččet, dál son sárdnu albmosit, eai ge sii daja sutnje maidege. Dáidet ráđđehearrát duođaid dohkkehit ahte son lea Messias? </verse>
          <verse number="27"> Muhto mii han diehtit gos dát olmmái lea eret. Go Messias boahtá, de ii oktage dieđe gos son boahtá.» </verse>
          <verse number="28"> Oahpahettiin tempelšiljus Jesus čuorvvui: «Dii dovdabehtet mu ja diehtibehtet gos mun lean eret. Mun in leat ieš mearridan boahtiman. Son guhte lea vuolggahan mu, lea luohtehahtti. Su dii ehpet dovdda. </verse>
          <verse number="29"> Mun dovddan su, dasgo mun boađán su luhtte, ja son lea vuolggahan mu.» </verse>
          <verse number="30"> Ráđđehearrát hálidedje váldit su gitta, muhto ii oktage bidjan gieđas su ala, dasgo su diibmu ii lean velá boahtán.</verse>
          <verse number="31"> Muhto olusat olbmuin osko sutnje ja dadje: «Go Messias boahtá, dahká go son dalle eanet mearkkaid go dát olmmái?» </verse>
          <verse number="32"> Farisealaččat gulle ahte olbmot nie savkkástalle su birra, ja bajitbáhpat ja farisealaččat vuolggahedje dál olbmáideaset váldit su gitta. </verse>
          <verse number="33"> Jesus celkkii: «Oanehis áiggi lean velá din luhtte, de mun manan su lusa gii lea vuolggahan mu. </verse>
          <verse number="34"> Dalle dii ohcabehtet mu, muhto ehpet gávnna mu, dasgo doppe gos mun lean, dohko ehpet sáhte boahtit.» </verse>
          <verse number="35"> De juvddálaččat jerre guhtet guimmiineaset: «Gosa son áigu mannat? Manne mii eat gávnnaše su? Lea go son vuolgimin min álbmotguimmiid lusa geat ásset greikalaččaid gaskkas, ja áigu go sárdnidit greikalaččaide ge? </verse>
          <verse number="36"> Maid son oaivvilda go cealká: Dii ohcabehtet mu, muhto ehpet gávnna, ja dii ehpet beasa dohko gos mun lean?»</verse>
          <verse number="37"> Basiid maŋimuš beaivvi, stuora bassebeaivvi, Jesus čuožžilii ja čuorvvui: «Geas leažžá goiku, bohtos mu lusa ja juhkos! </verse>
          <verse number="38"> Dat guhte osku munnje, su siskkildasas golget ealli čázi rávnnjit, nugo čála cealká.» </verse>
          <verse number="39"> Dán son celkkii Vuoiŋŋa birra, gean sii ožžo geat osko sutnje. Dasgo Vuoigŋa ii lean velá boahtán, danne go Jesus ii lean velá hearvásmahttojuvvon. </verse>
          <verse number="40"> Muhtumat olbmuin dadje go gulle su sániid: «Dát ferte leat dat profehta.» </verse>
          <verse number="41"> Earát fas dadje: «Dat lea Messias!» De muhtumat dadje: «Ii han Messias gal boađe Galileas? </verse>
          <verse number="42"> Ii go čála cealkke ahte Messias boahtá Dávveda sogas ja Betlehemas, dan gávpogis gos Dávvet lei?» </verse>
          <verse number="43"> De šattai riidu olbmuid gaskii su geažil. </verse>
          <verse number="44"> Muhtumat hálidedje váldit su gitta, muhto ii oktage bidjan gieđa su ala.</verse>
          <verse number="45"> Go fávttat bohte ruovttoluotta, de bajitbáhpat ja farisealaččat jerre sis: «Manne dii ehpet buktán su deike?» </verse>
          <verse number="46"> Fávttat vástidedje: «Ii goassege leat oktage olmmoš sárdnidan nugo dát olmmái.» </verse>
          <verse number="47"> Farisealaččat dadje: «Lehpet go dii ge fillehallan? </verse>
          <verse number="48"> Lea ba gal oktage ráđđehearrá velá oskon sutnje? Dahje oktage farisealaš? </verse>
          <verse number="49"> Muhto dát joavku mii ii dovdda lága, lea garuhuvvon!» </verse>
          <verse number="50"> Nikodemus, muhtun sin searvvis, gii oktii ovdal lei boahtán Jesusa lusa, dajai: </verse>
          <verse number="51"> «Ii han min láhka dubme olbmo ovdal go son lea dutkojuvvon, ja lea čielggas maid son lea dahkan?» </verse>
          <verse number="52"> Sii vástidedje: «Dáiddát don ge leat Galileas eret? Guorahala čállagiid, de oahpat ahte ii oktage profehta boađe Galileas.»</verse>
        </section>
      </chapter>
      <chapter title="Kapittel 8">
        <verse number="1"> muhto Jesus manai Oljovárrái.  </verse>
        <verse number="2"> Árrat nuppi iđida son bođii fas tempelii. Ollu olbmot čoagganedje su birra, ja son čohkánii ja oahpahišgođii sin.  </verse>
        <verse number="3"> De čálaoahppavaččat ja farisealaččat bukte muhtun nissona gii lei gávnnahallan furrošettiin, bidje su Jesusa ovdii  </verse>
        <verse number="4"> ja dadje: «Oahpaheaddji, dát nisu lea gávnnahallan furrošettiin.  </verse>
        <verse number="5"> Lágas Movsses lea gohččon geađgádit diekkár nissoniid. Maid ba don cealkkát dasa?»  </verse>
        <verse number="6"> Dán sii dadje geahččalan dihtii su, vai gávnnašedje juoidá mainna sivahallat su. Muhto Jesus njahkalii ja čálii eatnamii suorpmain.  </verse>
        <verse number="7"> Go ain jearahalle, de čuožžilii fas ja celkkii sidjiide: «Dat din searvvis guhte leažžá suttuheapmi, bálkestehkos vuosttaš geađggi.»  </verse>
        <verse number="8"> De fas njahkalii ja čálii eatnamii.  </verse>
        <verse number="9"> Go sii gulle dán, de vulge eret, okta nuppi maŋis, boarráseamosat vuosttamužžan. Loahpas lei Jesus báhcán okto nissoniin guhte lei čuožžumin das. </verse>
        <verse number="10"> Jesus njulgestii iežas ja jearai: «Nisu, gos sii leat? Ii go oktage leat dubmen du?» </verse>
        <verse number="11"> Nisu vástidii: «Ii, Hearrá, ii oktage.» Jesus celkkii: «In mun ge dubme du. Mana eret, ale ge šat suddut!»</verse>
        <section title="Jesus, máilmmi čuovggas">
          <verse number="12"> Jesus sártnui fas álbmogii ja celkkii: «Mun lean máilmmi čuovggas. Dat guhte čuovvu mu, ii goassege vádjol seavdnjadasas, muhto sus lea eallima čuovggas.» </verse>
          <verse number="13"> Farisealaččat dadje sutnje: «Don leat duođašteamen iežat birra, du duođaštus ii leat duohta.» </verse>
          <verse number="14"> Jesus vástidii sidjiide: «Jos velá duođaštan ge iežan birra, de mu duođaštus lea dattege duohta, dasgo mun dieđán gos mun boađán ja gosa mun manan. Muhto dii ehpet dieđe gos mun boađán ja gosa mun manan. </verse>
          <verse number="15"> Dii dubmebehtet nugo olbmot dahket, muhto mun in dubme ovttage. </verse>
          <verse number="16"> Muhto jos vel dubmešin ge, de mu duopmu livččii riekta, dasgo mun in leat okto. Son guhte lea vuolggahan mu, lea muinna. </verse>
          <verse number="17"> Ja din iežadet láhkii lea čállojuvvon ahte guovtti olbmo duođaštus lea duohta. </verse>
          <verse number="18"> Mun duođaštan iežan birra, ja Áhčči ge, guhte lea vuolggahan mu, duođašta mu birra.» </verse>
          <verse number="19"> Sii jerre sus: «Gos du áhčči lea?» Jesus vástidii: «Dii ehpet dovdda mu ehpet ge mu Áhči. Jos dovddašeiddet mu, de dovddašeiddet Áhččán ge.» </verse>
          <verse number="20"> Dán Jesus sártnui tempelis oahpahettiin tempelbumbbá guoras. Muhto ii oktage váldán su gitta, dasgo su diibmu ii lean velá boahtán.</verse>
        </section>
        <section title="Dii ehpet beasa dohko gosa mun manan">
          <verse number="21"> Jesus sártnui fas sidjiide: «Mun manan eret, ja dalle dii ohcabehtet mu, muhto dii jápmibehtet suttuidasadet. Dii ehpet beasa dohko gosa mun manan.» </verse>
          <verse number="22"> Juvddálaččat dadje dalle: «Áigu go son sorbmet iežas go juo cealká: Dii ehpet beasa dohko gosa mun manan?» </verse>
          <verse number="23"> Son celkkii sidjiide: «Dii boahtibehtet vuollin, mun boađán badjin. Dii gullabehtet dán máilbmái, mun in gula dán máilbmái. </verse>
          <verse number="24"> Dan dihtii mun celken ahte dii jápmibehtet suttuidasadet. Dasgo jos dii ehpet oskko ahte mun lean dat guhte lean, de jápmibehtet suttuidasadet.» </verse>
          <verse number="25"> Sii jerre sus: «Gii don leat?» Jesus celkkii: «Manne mun oppa sártnun ge dinguin? </verse>
          <verse number="26"> Mus lea ollu dadjamuš din birra ja ollu man dihtii dubmet din. Muhto son guhte lea vuolggahan mu, sárdnu duođa, ja maid mun lean gullan sus, dan cealkkán máilbmái.»</verse>
          <verse number="27"> Eai sii ádden ahte son lei sárdnumin sidjiide Áhči birra. </verse>
          <verse number="28"> Ja Jesus celkkii sidjiide: «Go dii lehpet bajidan Olbmobártni, de fuobmábehtet ahte mun lean dat guhte lean, in ge daga maidege iešalddán, muhto sártnun nugo Áhčči lea oahpahan munnje. </verse>
          <verse number="29"> Ja son guhte lea vuolggahan mu, lea muinna. Son ii leat guođđán mu okto, dasgo mun dagan álo buot su miela mielde.» </verse>
          <verse number="30"> Go son sártnui nu, de ledje eatnagat geat osko sutnje.</verse>
        </section>
        <section title="Abrahama nálli">
          <verse number="31"> Jesus celkkii dalle daid juvddálaččaide geat ledje oskugoahtán sutnje: «Jos dii bissubehtet mu sánis, de lehpet duođaid mu máhttájeaddjit. </verse>
          <verse number="32"> Dalle dovddiidehpet duohtavuođa, ja duohtavuohta dahká din friddjan.» </verse>
          <verse number="33"> Sii dadje sutnje: «Mii leat Abrahama nálli eat ge leat goassege leamaš geange šlávat. Mo dalle sáhtát cealkit ahte mii šaddat friddjan?» </verse>
          <verse number="34"> Jesus vástidii: «Duođaid, duođaid, mun cealkkán didjiide: Juohkehaš guhte dahká suttu, lea suttu šlávva. </verse>
          <verse number="35"> Šlávva ii biso viesus agibeaivái, muhto bárdni bissu das agibeaivái. </verse>
          <verse number="36"> Jos Bárdni oažžu dahkat din friddjan, de šaddabehtet duođaid friddjan. </verse>
          <verse number="37"> Mun dieđán ahte dii lehpet Abrahama nálli. Muhto dii hálidehpet goddit mu, dasgo mu sátni ii oaččo saji din siste. </verse>
          <verse number="38"> Mun sártnun dan birra maid lean oaidnán Áhči luhtte, ja dii gis dahkabehtet dan maid lehpet gullan áhčisteattet.» </verse>
          <verse number="39"> Sii vástidedje: «Min áhčči lea Abraham.» Jesus celkkii sidjiide: «Jos dii livččiidet Abrahama mánát, de dagašeiddet Abrahama daguid. </verse>
          <verse number="40"> Muhto dál dii hálidehpet goddit mu – olbmá gii lea cealkán didjiide duohtavuođa man son lea gullan Ipmilis. Nu Abraham ii dahkan. </verse>
          <verse number="41"> Dii dahkabehtet nugo áhččádet.» Sii dadje: «Eat mii leat riegádan fuorrávuođas. Mis lea okta áhčči, dat lea Ipmil.» </verse>
          <verse number="42"> Jesus vástidii: «Jos Ipmil livččii din áhčči, de dii ráhkistivččiidet mu. Dasgo mun lean vuolgán Ipmila luhtte ja lean boahtán din lusa. In mun leat boahtán iešalddán, muhto son lea vuolggahan mu. </verse>
          <verse number="43"> Manne dii ehpet ádde maid mun sártnun? Danne go ehpet gierdda gullat mu sáni! </verse>
          <verse number="44"> Dis lea beargalat áhččin, ja dii hálidehpet dahkat áhččádet dáhtu mielde. Son lea leamaš olmmošgoddi álggu rájes ja lea guhkkin eret duohtavuođas; sus ii leat duohtavuohta. Go son gielista, de sárdnu luonddus mielde, dasgo son lea gielis ja giellása áhčči. </verse>
          <verse number="45"> Muhto mun sártnun duohtavuođa ja danne dii ehpet oskko munnje. </verse>
          <verse number="46"> Guhtemuš dis sáhttá čájehit ahte mun lean dahkan suttu? Muhto jos mun sártnun duohtavuođa, manne dalle ehpet oskko munnje? </verse>
          <verse number="47"> Dat guhte boahtá Ipmilis, gullá Ipmila sáni. Dii ehpet gula, dasgo ehpet boađe Ipmilis.»</verse>
          <verse number="48"> Juvddálaččat dadje Jesusii: «Ii go leat duohta go mii dadjat du samarialažžan ja ahte dus lea bahá vuoigŋa?» </verse>
          <verse number="49"> Jesus vástidii: «Ii mus leat bahá vuoigŋa, muhto mun gudnejahtán Áhččán, ja dii badjelgeahččabehtet mu. </verse>
          <verse number="50"> In mun oza iežan gudni. Muhto lea okta guhte dahká dan, ja son dubme. </verse>
          <verse number="51"> Duođaid, duođaid, mun cealkkán didjiide: Dat guhte jeagada mu sáni, ii goassege muosát jápmima.» </verse>
          <verse number="52"> Juvddálaččat vástidedje: «Dál mii diehtit ahte dus lea bahá vuoigŋa. Abraham lea jápmán, ja nu leat profehtat ge, ja don cealkkát: Dat guhte doahttala mu sáni, ii goassege dovdda jápmima.</verse>
        </section>
        <section title="Nisu gii gávnnahalai furrošeamis">
          <verse number="53"> It dal don leat stuorit go áhččámet Abraham? Sihke son ja profehtat leat jápmán. Geanin don anát iežat?»</verse>
        </section>
        <section title="Nisu gii gávnnahalai furrošeamis">
          <verse number="54"> Buohkat vulge ruovttuidasaset,  Jesus vástidii: «Jos mun gudnejahtášin iežan, de mu gudni ii livčče mange veara. Muhto Áhččán gudnejahttá mu, son gean dii gohčodehpet iežadet Ipmilin. </verse>
          <verse number="55"> Dii ehpet dovdda su, muhto mun dovddan su. Jos mun dajašin ahte in dovdda su, de livččen gielis, nugo dii. Muhto mun dovddan su ja doahttalan su sáni. </verse>
          <verse number="56"> Áhččádet Abraham illudii go galggai beassat oaidnit mu beaivvi. Son oinnii dan ja illudii.» </verse>
          <verse number="57"> Juvddálaččat dadje: «It don leat vihttalot jagi ge ja leat oaidnán Abrahama?» </verse>
          <verse number="58"> Jesus vástidii: «Duođaid, duođaid, mun cealkkán didjiide: Ovdal go Abraham lei, mun lean leamaš.»</verse>
          <verse number="59"> De sii válde geđggiid geđgen dihtii su, muhto Jesus čiehkádii ja manai olggos tempelis.</verse>
        </section>
      </chapter>
      <chapter title="Kapittel 9">
        <section title="Eamičalmmeheapmi">
          <verse number="1"> Go Jesus bođii vácci, de oinnii olbmá guhte lei riegádan čalmmeheapmin.  </verse>
          <verse number="2"> Máhttájeaddjit jerre: «Rabbi, gii lea dahkan suttuid maid sivas son lea riegádan čalmmeheapmin, son ieš vai su vánhemat?»  </verse>
          <verse number="3"> Jesus vástidii: «Ii son eaba ge su vánhemat leat suddudan. Dat dáhpáhuvai vai Ipmila dagut almmustuvašedje go son dearvvašmahttojuvvo.  </verse>
          <verse number="4"> Nu guhká go lea beaivi, de mii fertet dahkat su daguid gii lea vuolggahan mu. Idja boahtá, goas ii oktage sáhte bargat.  </verse>
          <verse number="5"> Nu guhká go mun lean máilmmis, de mun lean máilmmi čuovggas.»  </verse>
          <verse number="6"> Go Jesus lei cealkán dán, de čolgadii eatnamii ja dagai rábáha ja vuoiddai dan olbmá čalmmiide.  </verse>
          <verse number="7"> De son celkkii sutnje: «Mana basadit Siloaláddos.» Namma Siloa mearkkaša vuolggahuvvon. Olmmái manai dohko ja bođii ruovttoluotta oaidnin.</verse>
          <verse number="8"> Siidaguoimmit ja sii geat ledje oaidnán su ovdal gearjideamen, dadje: «Ii go dá leat dat olmmái gii lávii čohkkát ja gearjidit?»  </verse>
          <verse number="9"> Muhtumat dadje ahte son dat lei, ja earát fas dadje: «Ii leat, lea dušše su vuohkái.» Muhto ieš son dajai: «Mun dat lean.» </verse>
          <verse number="10"> Sii jerre sus: «Mo dus rahpasedje čalmmit?» </verse>
          <verse number="11"> Son vástidii: «Muhtun gean namma lea Jesus, dagai rábáha muolddas, vuoiddai dan mu čalmmiide ja dajai: «Mana Siloaláddui ja basat.» Mun mannen dohko, ja go ledjen basadan, de oaidnigohten.» </verse>
          <verse number="12"> Sii jerre: «Gos dát olmmái lea?» Son vástidii: «In mun dieđe.»</verse>
          <verse number="13"> Sii dolvo su gii lei leamaš čalmmeheapmi, farisealaččaid lusa. </verse>
          <verse number="14"> Dan beaivvi lei sábbát go Jesus lei dahkan rábáha ja čalbmadan su. </verse>
          <verse number="15"> Maiddái farisealaččat jerre sus mo son lei ožžon oainnu. Olmmái muitalii: «Son bijai rábáha mu čalmmiid ala, de bassen čalmmiid, ja dál oainnán.» </verse>
          <verse number="16"> Muhtun farisealaččat dadje: «Ii dat olmmái boađe Ipmila luhtte, go juo ii doala sábbáha.» Earát dadje: «Mo suttolaš olmmái sáhttá dahkat diekkár mearkkaid?» Sii riidališgohte gaskaneaset dien alde. </verse>
          <verse number="17"> Danne jerre fas čalmmeheamis: «Maid don oaivvildat su birra, du čalmmiid han son rabai?» Olmmái vástidii: «Son lea profehta.»</verse>
          <verse number="18"> Juvddálaččat eai jáhkkán ahte son lei leamaš čalmmeheapmi ja lei oaidnigoahtán, ovdal go ledje viežžan su vánhemiid </verse>
          <verse number="19"> ja jearran sudnos: «Lea go dát dudno bárdni, gean dadjabeahtti riegádan čalmmeheapmin? Mo son dál sáhttá oaidnit?» </verse>
          <verse number="20"> Vánhemat vástideigga: «Moai dihte ahte dát lea munno bárdni, ja ahte son lea eamičalmmeheapmi. </verse>
          <verse number="21"> Muhto mo son dál leš oaidnigoahtán, dan moai ean dieđe, ean ge dan, gii lea rahpan su čalmmiid. Jerret sus alddes! Son lea nu boaris ahte sáhttá vástidit ieš.» </verse>
          <verse number="22"> Dán soai dajaiga danne go balaiga juvddálaččain. Dasgo juvddálaččat ledje juo šiehttan ahte juohkehaš gii duođaštii ahte Jesus lei Messias, galggai čuldojuvvot eret synagogas. </verse>
          <verse number="23"> Danne dajaiga vánhenguovttos: «Son lea doarvái boaris, jerret sus alddes!»</verse>
          <verse number="24"> Farisealaččat gohččo fas lusaset su gii lei leamaš čalmmeheapmi, ja dadje sutnje: «Atte gudni Ipmilii ja dovddas! Mii diehtit ahte duot olmmái lea suttolaš.» </verse>
          <verse number="25"> Son vástidii: «Leš go suttolaš, dan in dieđe. Muhto ovtta mun dieđán: Mun ledjen čalmmeheapmi, ja dál mun oainnán.» </verse>
          <verse number="26"> Sii jerre: «Maid son dagai dutnje? Mo son rabai du čalmmiid?» </verse>
          <verse number="27"> Olmmái vástidii sidjiide: «Mun lean juo dadjan dan didjiide, muhto dii ehpet guldal. Manne fas dáhttubehtet gullat dan? Áiggošeiddet go dii ge su máhttájeaddjin?» </verse>
          <verse number="28"> Sii bilkidedje su ja dadje: «Don leat su máhttájeaddji, mii leat Movssesa máhttájeaddjit. </verse>
          <verse number="29"> Mii diehtit ahte Ipmil lea sárdnon Movssesii, muhto dán olbmá mii eat dieđe gos son bođeš.» </verse>
          <verse number="30"> Olmmái dajai: «Gal lea imaš ahte ehpet dieđe gos son bođeš, vaikko son lea rahpan mu čalmmiid. </verse>
          <verse number="31"> Mii diehtit ahte Ipmil ii guldal suttolaččaid, muhto son guldala sin geat ballet sus ja ellet su dáhtu mielde. </verse>
          <verse number="32"> Máilmmi álggu rájes ii leat goassege gullon ahte giige livččii rahpan eamičalmmeheami čalmmiid. </verse>
          <verse number="33"> Jos dát olmmái ii boađáše Ipmila luhtte, de ii sáhtáše maidege dahkat.» </verse>
          <verse number="34"> Sii vástidedje: «Don leat riegádan čađa suttolažžan, ja de vikkat oahpahit min?» Ja sii bálkestedje su olggos.</verse>
          <verse number="35"> Jesus gulai ahte sii ledje bálkestan olbmá olggos, ja go son oinnii su, de jearai olbmás: «Oskkut go don Olbmobárdnái?» </verse>
          <verse number="36"> Olmmái vástidii: «Gii son lea, Hearrá, vai mun beasašin oskut sutnje?» </verse>
          <verse number="37"> Jesus vástidii: «Don leat oaidnán su; son lea dat gii sárdnu duinna.» </verse>
          <verse number="38"> Olmmái dajai: «Mun oskkun, Hearrá!» ja luoitádii su ovdii.</verse>
          <verse number="39"> Ja Jesus celkkii: «Mun lean boahtán dán máilbmái duopmun, vai čalmmeheamit oaidnigohtet, ja sii geat oidnet, čalmmehuvvet.» </verse>
          <verse number="40"> Muhtun farisealaččat geat čužžo das, gulle dán ja dadje sutnje: «Dáidit mii ge leat čalmmeheamit?» </verse>
          <verse number="41"> Jesus vástidii: «Jos livččiidet čalmmeheamit, de dii livččiidet suttu haga. Muhto dál dadjabehtet ahte oaidnibehtet, ja danne bissu din suddu.»</verse>
        </section>
      </chapter>
      <chapter title="Kapittel 10">
        <section title="Mun lean uksa">
          <verse number="1"> «Duođaid, duođaid, mun cealkkán didjiide: Dat guhte ii mana sávzzaid gárdái uksaráigge, muhto goargŋu eará báikki, son lea suola ja rievvár.  </verse>
          <verse number="2"> Muhto dat guhte manná sisa uksaráigge, lea sávzzaid geahčči.  </verse>
          <verse number="3"> Fákta rahpá sutnje, ja sávzzat gullet su jiena. Son čuorvu sávzzaidis namain ja doalvu daid olggos.  </verse>
          <verse number="4"> Ja go son lea vuojehan olggos buot sávzzaidis, de manná daid ovddabeale, ja sávzzat čuvvot su, dasgo dat dovdet su jiena.  </verse>
          <verse number="5"> Muhto amas olbmo dat eai čuovo; dat báhtarit sus, danne go eai dovdda amas olbmo jiena.»  </verse>
          <verse number="6"> Jesus muitalii sidjiide dán veardádusa, muhto sii eai ádden maid son oaivvildii.</verse>
          <verse number="7"> Danne Jesus jotkkii: «Duođaid, duođaid, mun cealkkán didjiide: Mun lean uksa sávzzaid lusa.  </verse>
          <verse number="8"> Buohkat geat leat boahtán mu ovdal, leat suollagat ja rievvárat, muhto sávzzat eai leat guldalan sin.  </verse>
          <verse number="9"> Mun lean uksa. Dat guhte manná sisa mu čađa, bestojuvvo, ja son beassá vázzit sisa ja olggos ja gávdná guohtuma. </verse>
          <verse number="10"> Suola boahtá dušše suoládit, sorbmet ja stajidit. Mun lean boahtán vai oččošedje eallima, valljugas eallima.</verse>
        </section>
        <section title="Buorre báimman">
          <verse number="11"> Mun lean buorre báimman. Buorre báimman addá heakkas sávzzaid ovddas. </verse>
          <verse number="12"> Dat guhte lea bálkáhuvvon, ii leat rivttes báimman, eai ge sávzzat gula sutnje. Son guođđá daid ja báhtara go oaidná gumppe boahtimin, ja gumpe rohkkáha daid ja biđge ealu. </verse>
          <verse number="13"> Dasgo son lea dušše reaŋga ii ge ane fuola sávzzain. </verse>
          <verse number="14"> Mun lean buorre báimman. Mun dovddan sávzzaidan, ja mu sávzzat dovdet mu, </verse>
          <verse number="15"> nugo Áhčči ge dovdá mu ja mun dovddan Áhči. Mun attán heaggan sávzzaid ovddas. </verse>
          <verse number="16"> Mus leat maiddái eará sávzzat, mat eai gula dán ellui. Daid ge ferten láidestit; dat gullet mu jiena, ja de šaddá leat okta eallu ja okta báimman.</verse>
          <verse number="17"> Áhčči ráhkista mu danne go mun attán heaggan vai oaččun dan fas ruoktot. </verse>
          <verse number="18"> Ii oktage váldde mu heakka, mun dagan dan iežan dáhtu mielde. Dasgo mus lea fápmu addit heaggan ja fápmu váldit dan ruovttoluotta. Dán gohččuma mun lean ožžon Áhčistan.»</verse>
          <verse number="19"> De šattai fas riidu juvddálaččaid gaskii su sániid dihtii. </verse>
          <verse number="20"> Olusat sis dadje: «Sus lea bahá vuoigŋa! Son lea mielaheapmi! Manne dii guldalehpet su?» </verse>
          <verse number="21"> Earát dadje: «Nie ii sártno olmmoš geas lea bahá vuoigŋa! Sáhtášii go bahá vuoigŋa rahpat čalmmehemiid čalmmiid.»</verse>
        </section>
        <section title="Bárdni ja Áhčči">
          <verse number="22"> De bohte tempelvihaheami allabasit. Lei dálvi, </verse>
          <verse number="23"> ja Jesus váccašii geađgestoalppuid gaskkas Salomo tempelšiljus. </verse>
          <verse number="24"> Juvddálaččat čoahkkanedje su birra ja jerre: «Man guhká áiggut doalahit min vissismeahttunvuođas? Jos don leaččat Messias, de cealkke midjiide njulgestaga!» </verse>
          <verse number="25"> Jesus vástidii: «Mun lean cealkán dan didjiide, muhto dii ehpet oskko. Dat dagut maid mun dagan Áhččán namas, duođaštit mu birra. </verse>
          <verse number="26"> Muhto dii ehpet oskko, dasgo dii ehpet leat mu sávzzat. </verse>
          <verse number="27"> Mu sávzzat gullet mu jiena, mun dovddan daid, ja dat čuvvot mu. </verse>
          <verse number="28"> Ja mun attán daidda agálaš eallima; dat eai láhppo agálašvuođas ge, ii ge oktage gaikkit daid eret mu gieđas. </verse>
          <verse number="29"> Áhččán, guhte lea addán daid munnje, lea stuorit go buohkat, ii ge oktage sáhte gaikkihit eret ovttage Áhččán gieđas. </verse>
          <verse number="30"> Mun ja Áhčči letne okta.»</verse>
          <verse number="31"> Juvddálaččat válde fas geđggiid geađgádan dihtii su. </verse>
          <verse number="32"> Jesus celkkii sidjiide: «Mun lean čájehan didjiide ollu buriid daguid mat bohtet Áhčistan. Man dagu dihtii dii geađgádehpet mu?» </verse>
          <verse number="33"> Juvddálaččat vástidedje: «Eat mii geađgát du mange buori dagu dihtii, muhto Ipmilbilkádusa dihtii, dasgo don guhte leat olmmoš, dagat iežat Ipmilin.» </verse>
          <verse number="34"> Jesus vástidii: «Ii go din láhkii leat čállojuvvon: Mun lean cealkán ahte dii lehpet ipmilat? </verse>
          <verse number="35"> Láhka nappo gohčoda sin ipmilin guđet ožžo Ipmila sáni, ii ge čála sáhte dahkkojuvvot duššin. </verse>
          <verse number="36"> Áhčči lea basuhan mu ja vuolggahan mu máilbmái. Mo sáhttibehtet dii čuoččuhit ahte mun bilkidan Ipmila go cealkkán ahte lean Ipmila Bárdni? </verse>
          <verse number="37"> Jos mun in daga Áhččán daguid, de allet oskko munnje. </verse>
          <verse number="38"> Muhto jos mun dagan daid, de oskot goittot daguide, jos vel munnje ehpet oskkoš ge. Dalle oaidnibehtet ahte Áhčči lea mu siste ja mun Áhči siste.» </verse>
          <verse number="39"> Sii geahččaledje fas váldit su gitta, muhto son beasai sis báhtui.</verse>
          <verse number="40"> Jesus manai fas nuppi beallái Jordana, dan báikái gos Johanas álggus gásttašii. Doppe son orui muhtun áiggi. </verse>
          <verse number="41"> Olusat bohte su lusa ja celke: «Johanas ii dahkan maidege mearkadaguid, muhto buot maid son celkkii dán olbmá birra, lei duohta.» </verse>
          <verse number="42"> Ja ollugat das oskugohte Jesusii.</verse>
        </section>
      </chapter>
      <chapter title="Kapittel 11">
        <section title="Jesus boktá Lasarusa">
          <verse number="1"> Olmmái gean namma lei Lasarus, lei buohccán. Son lei Betanias eret, dan gilis gos Márjá ja su oabbá Mártá oruiga.  </verse>
          <verse number="2"> Márjá lei son gii vuoiddai Hearrá julggiid njálggahájat vuoidasiin ja sihkui su julggiid vuovttaidisguin. Lasarus, gii lei buohcamin, lei su viellja.  </verse>
          <verse number="3"> Oappášguovttos bijaiga sáni Jesusii: «Hearrá, du ráhkis ustit lea buohcci.»  </verse>
          <verse number="4"> Go Jesus gulai dan, de celkkii: «Dát ii leat jápmindávda, muhto dat lea Ipmilii gudnin, vai Ipmila Bárdni hearvásmahttojuvvošii dan bokte.»  </verse>
          <verse number="5"> Jesus ráhkistii Márttá ja su oappá ja Lasarusa.</verse>
          <verse number="6"> Go Jesus dál gulai ahte Lasarus lei buohccán, de orui vel guokte beaivvi doppe gos lei.  </verse>
          <verse number="7"> Dasto celkkii máhttájeddjiidasas: «Vulgot ruovttoluotta Judeai.»  </verse>
          <verse number="8"> Máhttájeaddjit dadje sutnje: «Rabbi, gieskat juvddálaččat geahččaledje geađgádit du, ja don vuolggát fas dohko?»  </verse>
          <verse number="9"> Jesus vástidii: «Eai go beaivvis leat guoktenuppelot diimmu? Dat guhte vádjola beaivet, ii jorral, dasgo son oaidná dán máilmmi čuovgga. </verse>
          <verse number="10"> Muhto dat guhte vádjola ihkku, vieggasa, danne go sus alddes ii leat čuovggas.»</verse>
          <verse number="11"> Go son lei cealkán dán, de jotkkii: «Min ustit Lasarus lea nohkkan, muhto mun vuolggán boktit su.» </verse>
          <verse number="12"> Máhttájeaddjit dadje: «Hearrá, jos son lea oađđimin, de son gal fas dearvvašmuvvá.» </verse>
          <verse number="13"> Jesus oaivvildii ahte Lasarus lei jápmán, muhto sii gádde ahte son hálai dábálaš nahkáriid birra. </verse>
          <verse number="14"> Danne Jesus celkkii njulgestaga: «Lasarus lea jápmán. </verse>
          <verse number="15"> Ja din dihtii lean ilus go in lean doppe, vai dii oskugoađášeiddet. Muhto vulgot su lusa.» </verse>
          <verse number="16"> Duomás, gii gohčoduvvui Jumežin, dajai eará máhttájeddjiide: «Vulgot mii ge jápmit suinna oktan.»</verse>
          <verse number="17"> Go Jesus joavddai, de gulai ahte Lasarus lei juo leamaš hávddis njeallje beaivvi. </verse>
          <verse number="18"> Betania lea aiddo Jerusalema lahka, sullii vihttanuppelot stadia gávpogis eret, </verse>
          <verse number="19"> ja ollu juvddálaččat ledje boahtán jeđđet Márttá guoktá Márjjáin sudno morrašis vieljaska dihtii. </verse>
          <verse number="20"> Go Mártá gulai ahte Jesus bođii, de vulggii su ovddal; Márjá bázii ruoktot. </verse>
          <verse number="21"> Mártá dajai Jesusii: «Hearrá, jos don livččet leamaš dás, de mu viellja ii livčče jápmán. </verse>
          <verse number="22"> Muhto dál ge dieđán ahte maid ihkinassii don ánut Ipmilis, dan son addá dutnje.» </verse>
          <verse number="23"> Jesus celkkii sutnje: «Du viellja bajásčuožžila.» </verse>
          <verse number="24"> Mártá vástidii: «Mun dieđán ahte son lihkká bajásčuožžileamis maŋimuš beaivvi.» </verse>
          <verse number="25"> Jesus cealká sutnje: «Mun lean bajásčuožžileapmi ja eallin; dat guhte osku munnje, oažžu eallit vaikko vel jápmá ge. </verse>
          <verse number="26"> Ii oktage guhte eallá ja osku munnje, jáme agálašvuođas ge. Oskkut go dán?» </verse>
          <verse number="27"> Mártá dadjá: «De oskkun, Hearrá, mun oskkun ahte don leat Messias, Ipmila Bárdni, guhte galggai boahtit máilbmái.»</verse>
          <verse number="28"> Go Mártá lei dadjan dan, de manai ja dáhtui oappás Márjjá boahtit ja dajai sutnje guovttá gaskan: «Oahpaheaddji lea dáppe ja gohčču du boahtit.» </verse>
          <verse number="29"> Go Márjá gulai dan, de čuožžilii seammás ja manai su lusa. </verse>
          <verse number="30"> Jesus ii lean vel boahtán gillái, muhto lei ain doppe gosa Mártá lei boahtán su ovddal. </verse>
          <verse number="31"> Juvddálaččat geat ledje Márjjá dálus jeđđemin su, oidne ahte son fáhkka čuožžilii ja vulggii olggos, ja sii čuovvuledje su, danne go sii gádde ahte son lei mannamin hávddi lusa čierrut. </verse>
          <verse number="32"> Go Márjá bođii Jesusa lusa ja oinnii su, de son luoitádii su julggiid ovdii ja dajai: «Hearrá, jos don livččet leamaš dáppe, de mu viellja ii livčče jápmán.» </verse>
          <verse number="33"> Go Jesus oinnii čierrumin sihke Márjjá ja buot juvddálaččaid geat čuvvo su, de son moaráskii ja darragođii </verse>
          <verse number="34"> ja jearai: «Gosa dii lehpet bidjan su?» Sii vástidedje: «Hearrá, boađe geahččat.» </verse>
          <verse number="35"> Jesus čierui. </verse>
          <verse number="36"> Juvddálaččat dadje: «Geahča, man ráhkis son lei sutnje.» </verse>
          <verse number="37"> Muhto muhtumat sis gis dadje: «Ii ba son gii rabai čalmmeheami čalmmiid, maiddái livčče sáhttán eastadit dán olbmá jápmimis?» </verse>
          <verse number="38"> Jesus moaráskii fas ja manai hávddi lusa. Hávdi lei bákteráigi, ja geađgi lei fierahuvvon ráiggi ovdii. </verse>
          <verse number="39"> Jesus gohčui: «Váldet eret geađggi!» Mártá, jábmi oabbá, dadjá sutnje: «Hearrá, son bahčiida juo; son han lea leamaš hávddis juo njeallje beaivvi.» </verse>
          <verse number="40"> Jesus cealká: «In go mun cealkán dutnje ahte jos oskkut, de beasat oaidnit Ipmila hearvásvuođa?» </verse>
          <verse number="41"> De sii fierahedje eret geađggi. Ja Jesus bajidii čalmmiidis almmi guvlui ja celkkii: «Áhčči, mun giittán du go leat gullan mu. </verse>
          <verse number="42"> Mun dieđán ahte don álo gulat mu. Muhto mun cealkkán dán olbmuid dihtii geat čužžot dás birra, vai sii oskot ahte don leat vuolggahan mu.» </verse>
          <verse number="43"> Go son lei cealkán dán, de čurvii alla jienain: «Lasarus, boađe olggos!» </verse>
          <verse number="44"> Ja jábmi bođii olggos, gieđat ja juolggit gissojuvvon liikavárjjuid sisa ja liidni čadnojuvvon muođuid ovdii. Jesus celkkii sidjiide: «Čovdet su ja diktet su mannat.»</verse>
        </section>
        <section title="Mearrádus goddit Jesusa">
          <verse number="45"> Olusat dain juvddálaččain geat ledje boahtán Márjjá lusa ja ledje oaidnán maid Jesus dagai, oskugohte sutnje. </verse>
          <verse number="46"> Muhto muhtumat sis manne farisealaččaid lusa ja muitaledje maid son lei dahkan. </verse>
          <verse number="47"> Dalle bajitbáhpat ja farisealaččat gohččo čoahkkái Ráđi, ja dadje: «Maid mii dál dahkat? Dát olmmái dahká ollu mearkadaguid. </verse>
          <verse number="48"> Jos mii diktit su ain joatkit, de fargga buohkat oskugohtet sutnje. De romalaččat bohtet ja váldet sihke min bassi báikki ja min álbmoga.» </verse>
          <verse number="49"> Okta sis, Kaifas, gii lei bajimušbáhppan dan jagi, dajai dalle: «Dii ehpet ádde maidege. </verse>
          <verse number="50"> Ehpet go dii jurddaš ahte lea buoret ahte okta olmmoš jápmá álbmoga ovddas go ahte oppa álbmot duššá.» </verse>
          <verse number="51"> Dán son ii dadjan iešalddes, muhto go son lei bajimušbáhppan dan jagi, de son einnostii ahte Jesus galggai jápmit álbmoga ovddas, </verse>
          <verse number="52"> ii ge dušše álbmoga ovddas, muhto oktii čohkken dihtii daid Ipmila mánáid geat leat bieđganan juohke guvlui. </verse>
          <verse number="53"> Dán beaivvi rájes sii ráđđádallagohte goddit su. </verse>
          <verse number="54"> Danne Jesus ii johtán šat albmosit juvddálaččaid gaskkas, muhto vulggii eret doppe ja manai muhtun báikái meahci lahka, Efraim-nammasaš gávpogii. Doppe son orui máhttájeddjiidisguin.</verse>
          <verse number="55"> Juvddálaččaid beassášbasit lahkanišgohte, ja olusat vulge dain guovlluin Jerusalemii ovdal basiid buhtistit iežaset. </verse>
          <verse number="56"> Sii ohce Jesusa, ja čuoččodettiin tempelšiljus sii jerre guhtet guimmiineaset: «Maid jáhkkibehtet? Ii go son dáidde boahtit basiide?» </verse>
          <verse number="57"> Bajitbáhpat ja farisealaččát ledje gohččon ahte jos guhtege bođii diehtit gos Jesus lei, de galggai dieđihit sidjiide, vai sii besset váldit su gitta.</verse>
        </section>
      </chapter>
      <chapter title="Kapittel 12">
        <section title="Jesus vuoiddaduvvo Betanias">
          <verse number="1"> Guhtta beaivvi ovdal beassážiid Jesus bođii Betaniai gos Lasarus orui, son gean Jesus lei bajásčuoččáldahttán jápmimis.  </verse>
          <verse number="2"> Doppe dollojuvvojedje sutnje guossemállásat. Mártá lágidii daid, ja Lasarus lei okta dain geat ledje beavddi guoras.  </verse>
          <verse number="3"> Márjá buvttii butti buhtes, divrras nardusvuoidasa, vuoiddai Jesusa julggiid dainna ja sihkui daid vuovttaidisguin. Viessu dievai njálggahájain.  </verse>
          <verse number="4"> Dalle dajai Judas Iskariot, okta máhttájeddjiin, son gii maŋŋil behtii Jesusa:  </verse>
          <verse number="5"> «Manne dát vuoiddas ii vuvdojuvvon golmma čuođi denarii nu ahte livččii sáhttán addit ruđaid gefiide?»  </verse>
          <verse number="6"> Dán son ii dadjan danne go son anii fuola gefiin, muhto danne go son lei suola. Sin oktasaš ruhtabursa lei su duohken, ja son lávii váldit das mii dohko biddjojuvvui.  </verse>
          <verse number="7"> Muhto Jesus celkkii: «Diktet su ráfis! Son lea vurken vuoidasa mu hávdádanbeaivái.  </verse>
          <verse number="8"> Geafit gal leat álo din luhtte, muhto mun in leat álo din luhtte.»</verse>
          <verse number="9"> Ollu juvddálaččat ožžo diehtit ahte Jesus lei Betanias ja sii bohte dohko. Eai sii boahtán dušše su dihtii, muhto oaidnin dihtii Lasarusa ge, gean son lei bajásčuoččáldahttán jábmiid luhtte. </verse>
          <verse number="10"> Dalle bajitbáhpat lihtodišgohte goddit Lasarusa ge, </verse>
          <verse number="11"> dasgo su dihtii ollu juvddálaččat manne dohko ja oskugohte Jesusii.</verse>
        </section>
        <section title="Jesus boahtá Jerusalemii">
          <verse number="12"> Beaivvi maŋŋil gulai stuora olmmošjoavku, mii lei boahtán beassášbasiide, ahte Jesus lei boahtimin Jerusalemii. </verse>
          <verse number="13"> Dalle sii válde pálbmaovssiid ja manne su ovddal, ja sii čurvo: Hosianna! Buressivdniduvvon lehkos son guhte boahtá Hearrá nammii, son guhte lea Israela gonagas!</verse>
          <verse number="14"> Jesus gávnnai ásena ja čohkánii dan ala, nugo lea čállojuvvon:</verse>
          <verse number="15"> Ale bala, Siona nieida! Geahča, du gonagas boahtá; son riide ásenvárssáin.</verse>
          <verse number="16"> Máhttájeaddjit eai ádden dán vel dalle, muhto go Jesus lei hearvásin dahkkojuvvon, de sii muite ahte dát lei čállojuvvon su birra, ja sutnje lei dáhpáhuvvan aiddo nu.</verse>
          <verse number="17"> Buohkat geat ledje leamaš Jesusa mielde dalle go son rávkkai Lasarusa hávddis ja bajásčuoččáldahtii su jábmiid luhtte, duođaštedje dan maid ledje oaidnán. </verse>
          <verse number="18"> Danne go olbmot ledje gullan ahte son lei dahkan dan mearkadagu, sii vulge su ovddal. </verse>
          <verse number="19"> Muhto farisealaččat dadje gaskaneaset: «Dii oaidnibehtet ahte ii ávkkut ii mihkkege! Oppa máilbmi viehká su maŋis!»</verse>
        </section>
        <section title="Jesus sárdnu jápmimis birra">
          <verse number="20"> Ledje muhtun greikalaččat sin gaskkas geat ledje boahtán Jerusalemii basiid áigge rohkadallat. </verse>
          <verse number="21"> Sii manne Filipa lusa, gii lei Betsaidas Galileas eret, ja dadje sutnje: «Mii hálidivččiimet oaidnit Jesusa.» </verse>
          <verse number="22"> Filip manai ja háleštii Ándarasain dan birra, ja soai manaiga Jesusa ságaide. </verse>
          <verse number="23"> Jesus celkkii sudnuide: «Diibmu lea boahtán go Olbmobárdni hearvásin dahkkojuvvo. </verse>
          <verse number="24"> Duođaid, duođaid, mun cealkkán didjiide: Jos nisogordni ii gahčaše eatnamii ja jámáše, de šattašii dušše dat okta gordni. Muhto jos dat jápmá, de šaddada valjis šattuid. </verse>
          <verse number="25"> Dat guhte ráhkista heakkas, massá dan, ja dat guhte dán máilmmis vašuha heakkas, gádju dan ja oažžu agálaš eallima. </verse>
          <verse number="26"> Jos guhtege dáhttu bálvalit mu, de čuvvos mu, ja gos mun lean, doppe lea mu bálvaleaddji ge. Dat guhte bálvala mu, su gudnejahttá Áhččán. </verse>
          <verse number="27"> Dál lea mu siellu suorganan. Muhto cealkkán go: Áhčči, beastte mu dán diimmus? In! Dasgo aiddo dán diimmu várás mun lean boahtán. </verse>
          <verse number="28"> Áhčči, divtte namat hearvásmahttojuvvot!» Dalle gullui jietna almmis: «Mun lean hearvásmahttán dan, ja dagan dan fas hearvásin.»</verse>
          <verse number="29"> Olbmot geat ledje čuožžumin das, gulle dan ja dadje ahte baján lei čergon. Earát dadje: «Eŋgel dat sártnui sutnje.» </verse>
          <verse number="30"> Muhto Jesus celkkii sidjiide: «Ii dát jietna gullon mu dihtii, muhto din dihtii. </verse>
          <verse number="31"> Dál boahtá duopmu dán máilmmi badjel; dán máilmmi gonagas bálkestuvvo dál olggos. </verse>
          <verse number="32"> Ja go mun bajiduvvon eatnamis, de geasán buohkaid lusan.» </verse>
          <verse number="33"> Dán son celkkii dovddahan dihtii makkár jápmima son galggai muosáhit. </verse>
          <verse number="34"> Olbmot dadje dalle Jesusii: «Mii leat oahppan lágas ahte Messias bissu agálaččat. Mo dalle sáhtát cealkit ahte Olbmobárdni galgá bajiduvvot? Gii lea dát Olbmobárdni?» </verse>
          <verse number="35"> Jesus vástidii: «Velá oanehassii lea čuovggas din luhtte. Vádjolehket dan botta go dis lea čuovggas, amas seavdnjadas boahtit din ala. Dat guhte vádjola seavdnjadasas, ii dieđe gosa manná. </verse>
          <verse number="36"> Oskot čuovgasii dan botta go dis ain lea čuovggas, vai šattašeiddet čuovgasa mánnán.» Go Jesus lei cealkán dán, de manai eret sin luhtte ja čiehkádii sis.</verse>
        </section>
        <section title="Eahpeosku ja duopmu">
          <verse number="37"> Vaikko son lei dahkan nu ollu mearkadaguid sin čalmmiid ovddas, de sii almmatge eai oskon sutnje, </verse>
          <verse number="38"> vai profehta Jesaja sátni ollašuvašii: Hearrá, gii oskkui min sártni, ja geasa lea almmustuvvan Hearrá gieđa fápmu?</verse>
          <verse number="39"> Sii eai sáhttán oskut, dasgo Jesaja lea maiddái cealkán:</verse>
          <verse number="40"> Son lea sevnnjodahttán sin čalmmiid ja buoššudan sin váimmuid, amaset sin čalmmit oaidnit ja sin váimmut áddet, nu ahte eai jorgalivčče, vai mun beasašin buoridit sin.</verse>
          <verse number="41"> Dán Jesaja celkkii danne go oinnii Jesusa hearvásvuođa ja sártnui su birra.</verse>
          <verse number="42"> Dattege olusat ráđđehearráin ge osko sutnje. Muhto farisealaččaid geažil sii eai dovddastan dan, amaset čuldojuvvot eret synagogas, </verse>
          <verse number="43"> dasgo sii ráhkistedje olbmuid gudni eambbo go Ipmila gudni.</verse>
          <verse number="44"> Muhto Jesus čuorvvui: «Dat guhte osku munnje, ii oskko munnje, muhto sutnje guhte lea vuolggahan mu. </verse>
          <verse number="45"> Ja dat guhte oaidná mu, oaidná su guhte lea vuolggahan mu. </verse>
          <verse number="46"> Mun lean čuovggas mii lea boahtán máilbmái, amas dat guhte osku munnje, báhcit seavdnjadassii. </verse>
          <verse number="47"> Dat guhte gullá mu sániid ii ge vurke daid, su mun in dubme. Dasgo mun in leat boahtán dubmet máilmmi, muhto beastit máilmmi. </verse>
          <verse number="48"> Dat guhte hilgu mu ii ge vuostáiváldde mu sániid, sus lea dattege duopmár: Dat sátni man mun lean sárdnon, dubme su maŋimuš beaivvi. </verse>
          <verse number="49"> Dasgo mun in leat sárdnon iešalddán, muhto Áhčči gii lea vuolggahan mu, lea gohččon mu maid mun galggan cealkit ja sárdnut. </verse>
          <verse number="50"> Ja mun dieđán ahte son dáhttu addit agálaš eallima. Go mun sártnun, de sártnun nu mo Áhčči lea gohččon mu.»</verse>
        </section>
      </chapter>
      <chapter title="Kapittel 13">
        <section title="Jesus bassá máhttájeddjiidis julggiid">
          <verse number="1"> Lei aiddo ovdalaš beassášbasiid, ja Jesus diđii ahte su diibmu lei boahtán go son galggai guođđit dán máilmmi ja mannat Áhči lusa. Son lei ráhkistan máhttájeddjiidis geat ledje dán máilmmis, ja son ráhkistii sin gitta loahpa rádjái.</verse>
          <verse number="2"> Sii dolle eahkedismállásiid. Beargalat lei juo bidjan jurdaga Judasa, Simmon Iskariota bártni, váibmui ahte son galggai beahttit Jesusa.  </verse>
          <verse number="3"> Jesus diđii ahte Áhčči lei addán buot su háldui, ja ahte son lei boahtán Ipmila luhtte ja lei máhccamin Ipmila lusa.  </verse>
          <verse number="4"> De son čuožžila boradeames, nuollá eret olgguldasbiktasa, váldá liidnesihkaldaga ja čatná iežas birra.  </verse>
          <verse number="5"> Dasto leike čázi lihttái ja bassagoahtá máhttájeddjiid julggiid ja sihkku liidnesihkaldagain mii sus lei čadnon birra.  </verse>
          <verse number="6"> Son boahtá Simmon Biehtára lusa, ja Biehtár dadjá sutnje: «Hearrá, basat ba don mu julggiid?»  </verse>
          <verse number="7"> Jesus vástidii: «It ádde dál dan maid mun dagan, muhto don áddet dan maŋŋil.»  </verse>
          <verse number="8"> Biehtár dadjá: «It goassege oaččo bassat mu julggiid.» Jesus vástidii: «Jos mun in basa du, de dus ii leat šat oassi mus.»  </verse>
          <verse number="9"> Simmon Biehtár dadjá: «Hearrá, ale basa dušše julggiid, muhto maiddái gieđaid ja oaivvi ge!» </verse>
          <verse number="10"> Jesus vástidii sutnje: «Dat gii lea lávggodan, lea áibbas buhtis ja dárbbaša bassat dušše julggiid. Dii lehpet buhttásat – muhto ehpet buohkat.» </verse>
          <verse number="11"> Dasgo son diđii gii galggai beahttit su. Danne son celkkii: «Ehpet dii leat buohkat buhttásat.»</verse>
          <verse number="12"> Go son lei bassan sin julggiid, de cokkai fas olgguldasbiktasa ja manai beavdái. Son celkkii sidjiide: «Ipmirdehpet go maid mun lean dahkan didjiide? </verse>
          <verse number="13"> Dii gohčodehpet mu oahpaheaddjin ja hearrán, ja riektagis lehpet ge, go dat han mun lean ge. </verse>
          <verse number="14"> Jos dál mun, gii lean hearrá ja oahpaheaddji, lean bassan din julggiid, de dii ge lehpet geatnegasat bassat guhtet guimmiideattet julggiid. </verse>
          <verse number="15"> Mun lean addán didjiide ovdamearkka, vai dii dahkabehtet nugo mun lean dahkan didjiide. </verse>
          <verse number="16"> Duođaid, duođaid, mun cealkkán didjiide: Bálvaleaddji ii leat stuorit go isit, ii ge áirras leat stuorit go son guhte lea vuolggahan su. </verse>
          <verse number="17"> Dál dii diehtibehtet dán, ja jos dahkabehtet dan mielde, de lehpet ávdugasat.</verse>
        </section>
        <section title="Beahtti">
          <verse number="18"> Mun in sártno din buohkaid birra, dasgo mun dieđán geaid mun lean válljen. Muhto dát čállaga sátni ferte ollašuvvat: Dat guhte borai mu láibbi, lea jorgalan mu vuostái.</verse>
          <verse number="19"> Mun cealkkán dán didjiide dál ovdal go dat dáhpáhuvvá, vai dii, go dat lea dáhpáhuvvan, oskubehtet ahte mun lean dat guhte lean. </verse>
          <verse number="20"> Duođaid, duođaid, mun cealkkán didjiide: Dat guhte váldá vuostái dan gean mun lean vuolggahan, váldá vuostái mu. Ja dat guhte váldá vuostái mu, váldá vuostái su gii lea vuolggahan mu.»</verse>
          <verse number="21"> Go Jesus lei cealkán dán, de son darragođii ja celkkii: «Duođaid, duođaid, mun cealkkán didjiide: Muhtun dis beahttá mu.» </verse>
          <verse number="22"> Máhttájeaddjit gehčče guhtet guoibmáseaset; eai sii ádden gean son oaivvildii. </verse>
          <verse number="23"> Okta sis, dat máhttájeaddji gean Jesus ráhkistii, lei čohkkámin beavddis Jesusa bálddas. </verse>
          <verse number="24"> Simmon Biehtár nuvkkihii sutnje, vai son jearašii gean Jesus oaivvildii. </verse>
          <verse number="25"> Son mieiggastii dalle Jesusa ratti vuostái ja jearai: «Hearrá, gii dat lea?» </verse>
          <verse number="26"> Jesus vástidii: «Son lea dat geasa mun attán dán láibebihtá man dál buonjostan.» De son buonjostii láibbi ja attii Judasii, Simmon Iskariota bárdnái. </verse>
          <verse number="27"> Go Judas lei ožžon láibbi, de Sáhtán manai su sisa. Jesus cealká sutnje: «Daga fargga dan maid áiggut dahkat.» </verse>
          <verse number="28"> Ii oktage beavddis ádden maid son oaivvildii dáinna. </verse>
          <verse number="29"> Danne go ruhtabursa lei Judasa hálddus, muhtumat gádde ahte Jesus dáhtui su mannat oastit daid maid sii dárbbašedje basiide, dahje addit juoidá gefiide. </verse>
          <verse number="30"> Go Judas lei váldán láibebihtá, de manai dakkaviđe olggos. Lei idja.</verse>
        </section>
        <section title="Ođđa báhkkon">
          <verse number="31"> Go Judas lei mannan, de Jesus celkkii: «Dál Olbmobárdni lea hearvásmahttojuvvon, ja Ipmil lea hearvásmahttojuvvon su siste. </verse>
          <verse number="32"> Jos Ipmil lea hearvásmahttojuvvon su siste, de Ipmil hearvásmahttá su iežas siste, ja son dahká dan fargga. </verse>
          <verse number="33"> Mánážiiddán! Oanehis bottoža lean mun ain din luhtte. Dii šaddabehtet ohcat mu, muhto mun cealkkán fas didjiide dan seammá maid celken juvddálaččaide: Gosa mun manan, dohko dii ehpet beasa. </verse>
          <verse number="34"> Mun attán didjiide ođđa báhkkoma: Ráhkistehket guhtet guimmiideattet. Nugo mun lean ráhkistan din, nu galgabehtet dii ge ráhkistit guhtet guimmiideattet. </verse>
          <verse number="35"> Jos dis lea ráhkisvuohta guhtet guoibmáseattet, de buohkat dovdet ahte dii lehpet mu máhttájeaddjit.»</verse>
        </section>
        <section title="Jesus einnosta Biehtára biehttaleami">
          <verse number="36"> Simmon Biehtár jearrá sus: «Hearrá, gosa don manat?» Jesus vástidii: «Dohko gosa mun manan, dohko don it sáhte čuovvut mu dál. Maŋŋil don beasat čuovvut mu.» </verse>
          <verse number="37"> Biehtár dadjá: «Manne mun in sáhte čuovvut du dál? Mun attán heaggan du ovddas.» </verse>
          <verse number="38"> Jesus vástidii: «Don attát heakkat mu ovddas? Duođaid, duođaid, mun cealkkán dutnje: Ovdal go vuoncávaris biškkáda, de don leat biehttalan mu golmma gearddi.</verse>
        </section>
      </chapter>
      <chapter title="Kapittel 14">
        <section title="Geaidnu, duohtavuohta ja eallin">
          <verse number="1"> Alloset din váimmut suorganehko. Oskot Ipmilii ja oskot munnje!  </verse>
          <verse number="2"> Mu Áhččán viesus leat ollu lanjat. Jos nu ii livčče, de mun cealkkášin didjiide dan. Dasgo mun manan gárvvistit didjiide saji.  </verse>
          <verse number="3"> Ja go mun lean mannan ja lean gárvvistan didjiide saji, de boađán fas ja válddán din lusan, vai dii livččiidet doppe gos mun lean.  </verse>
          <verse number="4"> Ja dii diehtibehtet geainnu dohko gosa mun manan.»</verse>
          <verse number="5"> Duomás dadjá sutnje: «Hearrá, eat mii dieđe gosa don manažat. Mo mii de sáhttit diehtit geainnu?»  </verse>
          <verse number="6"> Jesus cealká: «Mun lean geaidnu, duohtavuohta ja eallin. Ii oktage beasa Áhči lusa earet mu bokte.  </verse>
          <verse number="7"> Jos dii dovddašeiddet mu, de dii dovddašeiddet Áhččán ge. Dás duohko dii dovdabehtet su ja lehpet oaidnán su.»</verse>
          <verse number="8"> Filip cealká sutnje: «Hearrá, čájet midjiide Áhči, ja das lea midjiide doarvái.»  </verse>
          <verse number="9"> Jesus vástida: «It go dovdda mu, Filip, vaikko mun lean leamaš nu guhká din luhtte? Dat guhte lea oaidnán mu, lea oaidnán Áhči. Mo de sáhtát dadjat: Čájet midjiide Áhči? </verse>
          <verse number="10"> It go oskko ahte mun lean Áhči siste ja Áhčči mu siste? Dat sánit maid mun sártnun didjiide, eai leat mus alddán, muhto Áhčči lea mu siste ja dahká daguidis. </verse>
          <verse number="11"> Oskot munnje go cealkkán ahte mun lean Áhči siste ja Áhčči mu siste. Jos muđuid ehpet oskko, de oskot munnje mu daguid dihtii. </verse>
          <verse number="12"> Duođaid, duođaid, mun cealkkán didjiide: Dat guhte osku munnje, dahká maiddái daid daguid maid mun dagan. Duođaid, son dahká velá stuoribuid go daid, dasgo mun manan Áhči lusa. </verse>
          <verse number="13"> Maid ihkinassii dii átnubehtet mu nammii, dan mun dagan vai Áhčči hearvásin dahkkojuvvo Bártni bokte. </verse>
          <verse number="14"> Jos dii átnubehtet juoidá mu nammii, de mun dagan dan.</verse>
        </section>
        <section title="Lohpádus Bassi Vuoiŋŋas">
          <verse number="15"> Jos dii ráhkistehpet mu, de doallabehtet mu báhkkomiid. </verse>
          <verse number="16"> Ja mun jearan Áhčis, ja son addá didjiide eará bealušteaddji gii bissu din luhtte agálaččat. </verse>
          <verse number="17"> Dat lea duohtavuođa Vuoigŋa. Máilbmi ii sáhte vuostáiváldit su, dasgo máilbmi ii oainne su ii ge dovdda su. Muhto dii dovdabehtet su; son bissu din luhtte ja orru din siste. </verse>
          <verse number="18"> In mun guođe din oarbbisin; mun boađán din lusa. </verse>
          <verse number="19"> Velá oanehis bottoš, de máilbmi ii šat oainne mu. Muhto dii oaidnibehtet mu, dasgo mun ealán, ja dii ge oažžubehtet eallit. </verse>
          <verse number="20"> Dan beaivvi dii áddebehtet ahte mun lean Áhččán siste, ja ahte dii lehpet mu siste ja mun din siste.</verse>
          <verse number="21"> Dat guhte lea vuostáiváldán mu báhkkomiid ja jeagada daid, ráhkista mu. Ja dat gii ráhkista mu, su ráhkista Áhččán ge. Mun ge ráhkistan su ja almmustahtán iežan sutnje.» </verse>
          <verse number="22"> Nubbi Judas, ii ge Iskariot, dadjá sutnje: «Hearrá, manne don almmustahtát iežat midjiide, it ge máilbmái?» </verse>
          <verse number="23"> Jesus vástida sutnje: Jos guhtege ráhkista mu, de jeagada mu sáni, ja mu Áhčči ráhkista su, ja moai bohte su lusa ja orrugohte su luhtte. </verse>
          <verse number="24"> Dat guhte ii ráhkis mu, ii jeagat mu sáni, ja dat sátni man dii gullabehtet ii boađe mus, muhto Áhčistan guhte lea vuolggahan mu. </verse>
          <verse number="25"> Dán mun lean cealkán didjiide go ain lean din luhtte. </verse>
          <verse number="26"> Muhto bealušteaddji, Bassi Vuoigŋa, gean Áhčči vuolggaha mu nammii, oahpaha didjiide buot ja muittuha didjiide buot maid mun lean cealkán didjiide.</verse>
        </section>
        <section title="Kristusa ráfi">
          <verse number="27"> Ráfi mun guođán didjiide, ráfán attán didjiide, in fal dan láhkái go máilbmi addá ráfi. Alloset din váimmut suorganehko, allet ge váivašuva dorvvuhisvuođas. </verse>
          <verse number="28"> Dii gulaidet mu cealkimin: Mun manan, muhto boađán fas din lusa. Jos dii ráhkistivččiidet mu, de illudivččiidet go mun manan Áhččán lusa, dasgo son lea stuorit go mun. </verse>
          <verse number="29"> Dál mun lean cealkán didjiide dán ovdal go dat dáhpáhuvvá, vai dii oskubehtet go dat dáhpáhuvvá. </verse>
          <verse number="30"> Mun in sártno didjiide ollu šat dás duohko, dasgo dán máilmmi oaivámuš lea boahtimin. Sus ii leat mihkkege válddiid mu badjel, </verse>
          <verse number="31"> muhto máilbmi ferte dál diehtit ahte mun ráhkistan Áhči ja dagan nugo son lea gohččon. Čuožžilehket, vulgot eret dáppe.</verse>
        </section>
      </chapter>
      <chapter title="Kapittel 15">
        <section title="Duohta viidnemuorra">
          <verse number="1"> Mun lean duohta viidnemuorra, ja mu Áhčči lea viidnegárdeolmmái.  </verse>
          <verse number="2"> Juohke oavssi mus mii ii šaddat šattuid, son váldá eret, ja juohke oavssi mii šaddada šattuid, son buhtista, vai dat šaddadivččii eanebut.  </verse>
          <verse number="3"> Dii lehpet juo buhttásat dan sáni dihtii maid mun lean sárdnon didjiide.  </verse>
          <verse number="4"> Bissot mu siste, de mun bisun din siste. Nugo oaksi ge ii sáhte šaddadit šattuid iešalddes muđuid go bissu viidnemuoras, nu ehpet dii ge sáhte šaddadit šattuid muđuid go bissubehtet mu siste.  </verse>
          <verse number="5"> Mun lean viidnemuorra, dii lehpet oavssit. Dat guhte bissu mu siste ja gean siste mun bisun, šaddada ollu šattuid, muhto mu haga ehpet sáhte dahkat maidege.  </verse>
          <verse number="6"> Dat guhte ii biso mu siste, bálkestuvvo olggos dego oaksi ja son goldná. Dakkár oavssit čohkkejuvvojit ja bálkestuvvojit dollii, ja dat bullet.  </verse>
          <verse number="7"> Jos dii bissubehtet mu siste ja mu sánit bissot din siste, de átnot maid ihkinassii hálidehpet, ja dii oažžubehtet dan.  </verse>
          <verse number="8"> Go dii šaddadehpet ollu šattuid, de mu Áhčči hearvásmahttojuvvo, ja dalle lehpet mu máhttájeaddjit.</verse>
          <verse number="9"> Nugo Áhčči lea ráhkistan mu, nu lean mun ge ráhkistan din. Bissot mu ráhkisvuođas! </verse>
          <verse number="10"> Jos doallabehtet mu báhkkomiid, de bissubehtet mu ráhkisvuođas, nugo mun ge lean doallan Áhččán báhkkomiid ja bisun su ráhkisvuođas. </verse>
          <verse number="11"> Dán lean sárdnon didjiide, vai mu illu bisošii din siste, ja din illu šattašii ollisin. </verse>
          <verse number="12"> Dát lea mu báhkkon: Ráhkistehket guhtet guimmiideattet nugo mun lean ráhkistan din. </verse>
          <verse number="13"> Ii ovttasge leat stuorit ráhkisvuohta go das guhte addá heakkas ustibiiddis ovddas. </verse>
          <verse number="14"> Dii lehpet mu ustibat jos dii dahkabehtet dan maid mun gohčun. </verse>
          <verse number="15"> In mun šat gohčot din bálvaleaddjin, dasgo bálvaleaddji ii dieđe maid su isit dahká. Muhto mun gohčodan din ustibin, dasgo mun lean almmuhan didjiide buot maid lean gullan Áhčistan. </verse>
          <verse number="16"> Ehpet dii leat válljen mu, muhto mun lean válljen din ja lean vuolggahan din šaddadit šattuid, bistevaš šattuid. Go nu dahkabehtet, de Áhčči addá didjiide buot maid átnubehtet mu nammii. </verse>
          <verse number="17"> Dát lea mu báhkkon didjiide: Ráhkistehket guhtet guimmiideattet!</verse>
        </section>
        <section title="Máilmmi vašši">
          <verse number="18"> Jos máilbmi vašuha din, de muitet ahte dat vašuhii mu ovdal go din. </verse>
          <verse number="19"> Jos dii gulašeiddet máilbmái, de máilbmi livččii ráhkistan din dego livččiidet dan iežas mánát. Muhto dál dii ehpet gula máilbmái; mun han lean válljen din máilmmis ja dahkan din iehčanan. Danne máilbmi vašuha din. </verse>
          <verse number="20"> Muitet maid mun celken: Bálvaleaddji ii leat stuorit go isit. Jos sii leat doarrádallan mu, de doarrádallet din ge. Jos sii leat doahttalan mu sániid, de sii doahttalit din sániid ge. </verse>
          <verse number="21"> Buot dáid sii dahket didjiide mu nama dihtii, dasgo eai dovdda su gii lea vuolggahan mu. </verse>
          <verse number="22"> Jos mun in livčče boahtán in ge sárdnon sidjiide, de sii livčče suttu haga. Muhto dál sis ii leat bealuštus suttuidasaset. </verse>
          <verse number="23"> Dat guhte vašuha mu, vašuha maiddái Áhččán. </verse>
          <verse number="24"> Jos mun in livčče dahkan dakkár daguid sin gaskkas maid ii oktage eará leat dahkan, de sii livčče suttu haga. Muhto dál sii leat oaidnán daid ja vašuhit almmatge sihke mu ja mu Áhči. </verse>
          <verse number="25"> Muhto dat sátni mii čuožžu sin iežaset lágas, galggai ollašuvvat: Sii vašuhedje mu siva haga. </verse>
          <verse number="26"> Go bealušteaddji boahtá, son gean mun vuolggahan Áhči luhtte din lusa, duohtavuođa Vuoigŋa, guhte vuolgá Áhčis, dalle son duođašta mu birra. </verse>
          <verse number="27"> Muhto dii ge lehpet mu duođašteaddjit, dasgo dii lehpet leamaš muinna álggu rájes.</verse>
        </section>
      </chapter>
      <chapter title="Kapittel 16">
        <verse number="1"> Dán mun lean sárdnon didjiide amadet dii jorralit.  </verse>
        <verse number="2"> Sii ádjet din olggos synagogain. Áigi boahtá go juohkehaš gii goddá din, jáhkká ahte son dan bokte bálvala Ipmila.  </verse>
        <verse number="3"> Dan sii dahket danne go eai dovdda Áhči eai ge mu.  </verse>
        <verse number="4"> Mun lean cealkán didjiide dán, vai dii, dalle go dat áigi boahtá, muitibehtet ahte mun celken dan.</verse>
        <section title="Bealušteaddji">
          <verse number="5"> Mun in muitalan didjiide dán álggu rájes, dasgo dalle ledjen din luhtte.   Dál manan su lusa gii lea vuolggahan mu, muhto ii oktage dis jeara: «Gosa don manat?»  </verse>
          <verse number="6"> Dasgo moraš lea deavdán din váimmuid dan dihtii maid mun lean cealkán didjiide.  </verse>
          <verse number="7"> Muhto mun cealkkán didjiide duohtavuođa: Lea didjiide ávkin ahte mun manan eret. Dasgo jos mun in mana, de bealušteaddji ii boađe din lusa. Muhto jos mun manan, de vuolggahan su din lusa.  </verse>
          <verse number="8"> Ja go son boahtá, de rahpá máilmmi čalmmiid ja čájeha mii lea suddu, vanhurskkisvuohta ja duopmu.  </verse>
          <verse number="9"> Suddu lea ahte sii eai oskko munnje. </verse>
          <verse number="10"> Vanhurskkisvuohta lea ahte mun manan Áhči lusa, ehpet ge oainne šat mu. </verse>
          <verse number="11"> Duopmu lea ahte dán máilmmi oaivámuš lea dubmejuvvon.</verse>
          <verse number="12"> Ain lea mus ollu sárdnut didjiide, muhto dii ehpet sáhte guoddit dan dál. </verse>
          <verse number="13"> Muhto go son, duohtavuođa Vuoigŋa, boahtá, de son oahpista din olles duohtavuhtii. Dasgo son ii sártno iešalddes, muhto sárdnu dan maid gullá, ja almmuha didjiide boahttevaš dáhpáhusaid. </verse>
          <verse number="14"> Son hearvásmahttá mu, dasgo son váldá mus dan maid almmuha didjiide. </verse>
          <verse number="15"> Buot dat mii Áhči lea, lea maiddái mu. Danne celken ahte son váldá mus dan maid son almmuha didjiide. </verse>
          <verse number="16"> Bottoža geahčen dii ehpet oainne mu, ja bottoža geahčen fas oaidnibehtet mu.</verse>
        </section>
        <section title="Moraš šaddá illun">
          <verse number="17"> Muhtumat su máhttájeddjiin dadje guhtet guoibmáseaset: «Maid son oaivvilda dainna ahte bottoža geahčen mii eat oainne su, ja bottoža geahčen fas oaidnit, ja ahte son manná Áhči lusa? </verse>
          <verse number="18"> Maid mearkkaša dát go cealká: bottoža geahčen? Mii eat ádde man birra son sárdnu.» </verse>
          <verse number="19"> Jesus diđii ahte sii áigo jearrat sus, ja son celkkii: «Imaštallabehtet go dan maid mun celken: Bottoža geahčen dii ehpet oainne mu, ja bottoža geahčen fas oaidnibehtet mu? </verse>
          <verse number="20"> Duođaid, duođaid, mun cealkkán didjiide: Dii šaddabehtet čierrut ja váidalit, muhto máilbmi illuda. Dii šaddabehtet moraštit, muhto din moraš šaddá illun. </verse>
          <verse number="21"> Nisu guhte lea riegádahttimin, váivašuvvá go su áigi lea boahtán. Muhto go mánná lea riegádan, de son ii muitte šat bákčasiiddis ilu dihtii go olmmoš lea riegádan máilbmái. </verse>
          <verse number="22"> Dii ge lehpet dál morrašis, muhto mun oainnán din fas, ja din váimmut illudit, ii ge oktage sáhte váldit dis ilu eret.</verse>
        </section>
        <section title="Ollašuhttin ja geahccalusat">
          <verse number="23"> Dan beaivvi dii ehpet jeara mus maidege. Duodaid, duodaid, mun cealkkán didjiide: Maid ihkinassii dii átnubehtet Áhcis, dan son addá didjiide mu nammii. </verse>
          <verse number="24"> Dássážii dii ehpet leat rohkadallan maidege mu nammii. Átnot, de oažžubehtet, vai din illu šattašii ollisin.</verse>
          <verse number="25"> Dán mun lean sárdnon didjiide veardádussan. Boahtá áigi go in sártno didjiide veardádusaiguin, muhto sártnun vuigestaga Áhči birra. </verse>
          <verse number="26"> Dan beaivvi dii átnubehtet mu nammii. Mun in cealkke ahte mun rohkadalan Áhččái din ovddas, </verse>
          <verse number="27"> dasgo Áhčči ieš ráhkista din, danne go dii lehpet ráhkistan mu ja oskon ahte mun boađán Ipmila luhtte. </verse>
          <verse number="28"> Mun lean vuolgán Áhči luhtte ja boahtán máilbmái. Mun guođán máilmmi fas ja manan Áhči lusa.»</verse>
          <verse number="29"> Máhttájeaddjit dadje sutnje: «Dál don sártnut čielga sániiguin, it ge veardádusaid bokte. </verse>
          <verse number="30"> Mii áddet dál ahte don dieđát buot, it ge dárbbaš vuordit ahte gii nu jearašii dus. Danne mii oskut ahte don boađát Ipmila luhtte.» </verse>
          <verse number="31"> Jesus vástidii: «Oskubehtet go dál? </verse>
          <verse number="32"> Áigi boahtá, ja lea juo dál, go dii bieđganehpet iešguhtet guvloseattet ja guođđibehtet mu okto. Muhto in mun báze okto, dasgo Áhčči lea muinna. </verse>
          <verse number="33"> Dán mun lean sárdnon didjiide vai dis livččii ráfi mu siste. Máilmmis dis leat áŧestusat. Muhto lehket dorvvolaččat! Mun lean vuoitán máilmmi!»</verse>
        </section>
      </chapter>
      <chapter title="Kapittel 17">
        <section title="Jesus rohkadallá olbmuidis ovddas">
          <verse number="1"> Go Jesus lei cealkán dán, de bajidii čalmmiidis almmi guvlui ja celkkii: Áhčči, diibmu lea boahtán. Hearvásin daga Bártnát, vai Bárdni hearvásin dagašii du.  </verse>
          <verse number="2"> Dasgo don leat addán sutnje fámu buot olbmuid badjel, vai son attášii agálaš eallima buohkaide geaid don leat addán sutnje.  </verse>
          <verse number="3"> Ja dát lea agálaš eallin ahte sii dovdet du, áidna duohta Ipmila, ja su gean don leat vuolggahan, Jesus Kristusa.  </verse>
          <verse number="4"> Mun lean hearvásmahttán du eatnama alde go mun ollašuhtten dan dagu man don addet munnje.  </verse>
          <verse number="5"> Áhčči, hearvásmahte dál mu iežat luhtte dainna hearvásvuođain mii mus lei du luhtte ovdal go máilbmi šattai.</verse>
          <verse number="6"> Mun lean almmustahttán du nama daidda olbmuide geaid don válljejit máilmmis ja addet munnje. Sii gulle dutnje, ja don addet sin munnje, ja sii leat vurken du sáni.  </verse>
          <verse number="7"> Dál sii dihtet ahte buot maid don leat addán munnje, boahtá dus.  </verse>
          <verse number="8"> Dasgo mun lean addán sidjiide daid sániid maid don addet munnje, ja sii leat vuostáiváldán daid. Dál sii leat duođaid ádden ahte mun lean boahtán du luhtte, ja sii leat oskon ahte don leat vuolggahan mu.</verse>
          <verse number="9"> Mun rohkadalan sin ovddas. In rohkadala máilmmi ovddas, muhto sin ovddas geaid don leat addán munnje, dasgo sii gullet dutnje. </verse>
          <verse number="10"> Buot mii lea mu, lea du, ja dat mii lea du, lea mu, ja mun lean hearvásmahttojuvvon sin bokte. </verse>
          <verse number="11"> Mun in leat šat máilmmis, muhto sii báhcet máilbmái go mun boađán du lusa. Bassi Áhčči, várjal sin namainat man don leat addán munnje, vai sii livčče okta, nugo moai ge letne okta. </verse>
          <verse number="12"> Go mun ledjen sin luhtte, de várjalin sin du namain man don leat addán munnje. Mun gáhttejin sin, ii ge oktage sis mannan gáđohussii, earet go gáđohusa bárdni, vai čála ollašuvašii. </verse>
          <verse number="13"> Dál mun boađán du lusa. Muhto dán cealkkán go ain lean máilmmis, vai mu illu deavddášii sin. </verse>
          <verse number="14"> Mun lean addán du sáni sidjiide. Muhto máilbmi vašuhii sin, dasgo sii eai gula máilbmái, nugo mun ge in gula máilbmái. </verse>
          <verse number="15"> Mun in rohkadala du váldit sin eret máilmmis, muhto várjalit sin bahás eret. </verse>
          <verse number="16"> Eai sii gula máilbmái, nugo mun ge in gula máilbmái. </verse>
          <verse number="17"> Basuhivččet sin duohtavuođas; du sátni lea duohtavuohta. </verse>
          <verse number="18"> Nugo don leat vuolggahan mu máilbmái, lean mun ge vuolggahan sin máilbmái. </verse>
          <verse number="19"> Ja mun basuhan iežan sin dihtii, vai sii ge basuhuvvošedje duohtavuođas.</verse>
        </section>
        <section title="Jesusa earrorohkos">
          <verse number="20"> Mun in rohkadala dušše sin ovddas, muhto maiddái daid ovddas geat sin sáni bokte oskot munnje, </verse>
          <verse number="21"> vai sii buohkat livčče okta. Nugo don, Áhčči, leat mu siste ja mun du siste, nu divtte sin šaddat oktan munno siste, vai máilbmi oskkošii ahte don leat vuolggahan mu. </verse>
          <verse number="22"> Mun lean addán sidjiide dan hearvásvuođa man don leat addán munnje, vai sii livčče okta nugo moai letne okta, </verse>
          <verse number="23"> mun sin siste ja don mu siste, vai sii livčče ollásit okta. De máilbmi ádde ahte don leat vuolggahan mu ja leat ráhkistan sin nugo don leat ráhkistan mu ge. </verse>
          <verse number="24"> Áhččán, mun dáhtun ahte sii, geaid don leat addán munnje, livčče mu luhtte doppe gos mun lean, vai sii oainnášedje mu hearvásvuođa, man don leat addán munnje, dasgo don leat ráhkistan mu ovdal go máilbmi vuođđuduvvui. </verse>
          <verse number="25"> Vanhurskkis Áhčči, máilbmi ii leat dovdan du, muhto mun lean dovdan du, ja sii leat dovddiidan ahte don leat vuolggahan mu. </verse>
          <verse number="26"> Mun lean almmuhan sidjiide du nama ja dagan dan fas, vai sis bisošii seammá ráhkisvuohta maid don leat čájehan munnje, ja mun ieš bisošin sin siste.</verse>
        </section>
      </chapter>
      <chapter title="Kapittel 18">
        <section title="Jesus váldojuvvo gitta">
          <verse number="1"> Go Jesus lei sárdnon dán, de son manai máhttájeddjiidisguin Kedronjogaža rastá gilvvagárdái mii lei das.  </verse>
          <verse number="2"> Judas guhte behtii su, diđii maid dan báikki, dasgo Jesus ja máhttájeaddjit ledje čoahkkanan dasa dávjá.  </verse>
          <verse number="3"> Judas válddii mielddis soalddáhiid ja muhtumiid bajitbáhpaid ja farisealaččaid olbmáin, ja sii bohte dohko spáidariiguin, lámppáiguin ja vearjjuiguin.</verse>
          <verse number="4"> Jesus diđii buot dan mii galggai dáhpáhuvvat sutnje. Son manai sin lusa ja jearai: «Gean dii ohcabehtet?»  </verse>
          <verse number="5"> Sii vástidedje: «Nasaretlačča Jesusa.» Jesus cealká: «Mun dat lean.» Judas guhte behtii su, lei maiddái das singuin.  </verse>
          <verse number="6"> Go Jesus celkkii: «Mun dat lean», de sii murdiledje ja gahčče eatnamii.  </verse>
          <verse number="7"> Son jearai fas: «Gean dii ohcabehtet?» Sii dadje: «Nasaretlačča Jesusa.»  </verse>
          <verse number="8"> Jesus celkkii: «Mun han celken didjiide ahte mun dat lean. Jos mu lehpet ohcamin, de diktet dáid earáid mannat!»  </verse>
          <verse number="9"> Dán son vástidii, vai dat sátni ollašuvašii maid son lei cealkán: «Mun in leat massán ovttage sis geaid don leat oskkildan munnje.»</verse>
          <verse number="10"> Simmon Biehtár geas lei miehkki, rohttii dál dan, čuolastii bajimušbáhpa bálvaleaddji ja čuohpastii sus olgeš bealji. Bálvaleaddji namma lei Malkus. </verse>
          <verse number="11"> Muhto Jesus celkkii Biehtárii: «Nahket miehki dohppii! In go mun jugaše dan geara man Áhčči lea addán munnje?»</verse>
        </section>
        <section title="Jesus bajimušbáhpa ovddas ja Biehtára biehttaleapmi">
          <verse number="12"> Soalddáhat oktan kommandánttaineaset ja juvddálaččaid tempelfávttat dohppejedje dál Jesusa, čatne su </verse>
          <verse number="13"> ja dolvo su vuos Hannasa lusa. Son lei Kaifasa, dan jagi bajimušbáhpa, vuohppa. </verse>
          <verse number="14"> Aiddo Kaifas lei hálahan juvddálaččaid ahte livččii buoremus jos okta olmmoš jámášii álbmoga ovddas.</verse>
          <verse number="15"> Simmon Biehtár ja muhtun eará máhttájeaddji čuovuiga Jesusa. Dát nubbi máhttájeaddji dovddai bajimušbáhpa, ja son bođii Jesusiin bajimušbáhpa gárdima šilljui, </verse>
          <verse number="16"> muhto Biehtár bázii olggobeallái poartta gurrii. Máhttájeaddji gii dovddai bajimušbáhpa, manai olggos hálahit biiggá gii lei geahččamin poartta, vai luoittášii Biehtára sisa. </verse>
          <verse number="17"> Biigá jearai Biehtáris: «It go don ge leat okta dán olbmá máhttájeddjiin?» Son vástidii: «In leat.» </verse>
          <verse number="18"> Lei čoaskkis, ja bálvaleaddjit ja fávttat ledje cahkkehan hilladola ja liekkadalle dollagáttis. Biehtár maiddái čuoččui sin gaskkas liekkadallamin.</verse>
          <verse number="19"> Bajimušbáhppa jearahalai dál Jesusa su máhttájeddjiid ja su oahpu birra. </verse>
          <verse number="20"> Jesus vástidii: «Mun lean sárdnon albmosit ja buohkaid gullut. Álo lean oahpahan synagogain ja tempelis gosa buot juvddálaččat čoagganit; čihkosis in leat sárdnidan maidege. </verse>
          <verse number="21"> Manne jearahat mu? Jearat baicca sin geat leat gullan mu, maid mun lean sárdnon sidjiide. Sii dihtet maid mun lean cealkán.» </verse>
          <verse number="22"> Muhtun dain fávttain geat ledje čuožžumin das, doškii su muhtui ja dajai: «Nie ba don vástidat bajimušbáhppii?» </verse>
          <verse number="23"> Jesus celkkii sutnje: «Jos mun leaččan cealkán maidege boastut, de duođaš dan! Muhto jos dat lei riekta maid celken, manne dalle doškejit mu?» </verse>
          <verse number="24"> Hannas vuolggahii čadnon Jesusa bajimušbáhpa Kaifasa lusa.</verse>
          <verse number="25"> Simmon Biehtár lei dalle čuožžumin liekkadallamin. Olbmot jerre sus: «It go don ge leat okta su máhttájeddjiin?» Muhto son biehttalii ja dajai: «In leat.» </verse>
          <verse number="26"> Muhtun bajimušbáhpa bálvaleddjiin, dan fuolki geas Biehtár lei čuohpastan bealji, dadjá: «In go mun oaidnán du gilvvagárddis suinna?» </verse>
          <verse number="27"> Muhto Biehtár fas biehttalii. Ja seammás biškkádii vuoncávaris.</verse>
        </section>
        <section title="Jesus Pilatusa ovddas">
          <verse number="28"> Sii dolvo Jesusa Kaifasa luhtte eananhearrá ladnái. Lei árrat iđit. Ieža sii eai mannan ladnái amaset šaddat buhtismeahttumin, nu ahte eai livčče sáhttán borrat beassášmállásiid. </verse>
          <verse number="29"> Pilatus manai olggos sin lusa ja jearai: «Mas dii guoddalehpet dán olbmá?» </verse>
          <verse number="30"> Sii vástidedje: «Jos dát olmmái ii livčče vearredahkki, de eat attáše su du háldui.» </verse>
          <verse number="31"> Pilatus dajai sidjiide: «Váldet ieža su ja dubmejehket su lágadet mielde!» Muhto juvddálaččat vástidedje: «Mis ii leat vuoigatvuohta dubmet geange jápmimii.» </verse>
          <verse number="32"> Dát dáhpáhuvai vai dat sátni ollašuvašii maid Jesus lei cealkán dovddahan dihtii makkár jápmima son galggai gillát.</verse>
          <verse number="33"> Pilatus manai fas ladnái, gohčui Jesusa iežas ovdii ja jearai sus: «Leat go don juvddálaččaid gonagas?» </verse>
          <verse number="34"> Jesus vástidii: «Dajat go dán iešalddát, vai leat go earát dadjan dan dutnje?» </verse>
          <verse number="35"> Pilatus dajai: «Lean go mun gal juvddálaš? Du iežat álbmot ja bajitbáhpat leat addán du mu háldui. Maid don leat dahkan?» </verse>
          <verse number="36"> Jesus vástidii: «Mu riika ii leat dán máilmmis. Jos mu riika livččii lean dán máilmmis, de mu olbmát livčče soahtan mu ovddas, aman addojuvvot juvddálaččaide. Muhto mu riika ii leat dáppe.» </verse>
          <verse number="37"> Pilatus jearai: «De don dattege leat gonagas?» Jesus vástidii: «Don dajat dan ieš ahte mun lean gonagas. Mun lean riegádan ja boahtán máilbmái duođaštan dihtii duohtavuođa birra. Juohkehaš guhte lea duohtavuođas, gullá mu jiena.» </verse>
          <verse number="38"> Pilatus jearai: «Mii lea duohtavuohta?» Dasto son manai fas olggos juvddálaččaid lusa ja celkkii sidjiide: «Mun in gávnna maidege áššiid dán olbmás. </verse>
          <verse number="39"> Lea vierru ahte mun luoittán didjiide luovus muhtuma beassážiidda. Dáhttubehtet go ahte mun dalle luoittán juvddálaččaid gonagasa?» </verse>
          <verse number="40"> De sii čurvo fas: «Ale fal su luoitte, muhto Barabbasa!» Barabbas lei rievvár.</verse>
        </section>
      </chapter>
      <chapter title="Kapittel 19">
        <verse number="1"> Pilatus dohppii dál Jesusa, ja divttii su spihččehit.  </verse>
        <verse number="2"> Soalddáhat bárgidedje kruvnnu bastilislánjáin ja bidje su oaivái. De sii bidje purpurbiktasa su birra,  </verse>
        <verse number="3"> bohte su ovdii ja dadje: «Dearvva dutnje, juvddálaččaid gonagas!» Ja sii čorbme su.  </verse>
        <verse number="4"> Pilatus manai fas olggos ja dajai juvddálaččaide: «Mun buvttán su dál din lusa, vai dii áddešeiddet ahte mun in gávnna sus maidege sivaid.»  </verse>
        <verse number="5"> De Jesus bođii olggos, ja sus lei badjelis bastilislátnjákruvdnu ja purpurbivttas. Pilatus dajai sidjiide: «Gehččet, dát olmmošrávki!»  </verse>
        <verse number="6"> Muhto go bajitbáhpat ja sin olbmát oidne su, de sii čurvo: «Russiinávle! Russiinávle!» Pilatus dajai: «Russiinávlejehket dii su! Dasgo mun in gávnna sus maidege sivaid.»  </verse>
        <verse number="7"> Juvddálaččat vástidedje: «Mis lea láhka, ja lága mielde son lea áššálaš jápmit, danne go son lea dahkan iežas Ipmila Bárdnin.»</verse>
        <verse number="8"> Go Pilatus gulai dán, de ballái vel eanebut.  </verse>
        <verse number="9"> Ja son manai ladnái fas ja jearai Jesusis: «Gos don leat eret?» Muhto Jesus ii vástidan sutnje maidege. </verse>
        <verse number="10"> Pilatus dajai: «It go vástit munnje? It go dieđe ahte mus lea fápmu luoitit du luovus ja fápmu russiinávlet du?» </verse>
        <verse number="11"> Jesus vástidii: «Dus ii livčče mihkkege fámuid mu badjel jos dat ii livčče addojuvvon dutnje badjin. Danne lea stuorit suddu dan olbmos guhte lea addán mu du háldui.» </verse>
        <verse number="12"> Dás maŋŋil Pilatus geahččalii luoitit su. Muhto juvddálaččat čurvo: «Jos don luoittát dán olbmá luovus, de it leat keaisára ustit. Dat guhte dahká iežas gonagassan, lea vuostálastimin keaisára.»</verse>
        <section title="Jesus dubmejuvvo">
          <verse number="13"> Go Pilatus gulai dán, de doalvvui Jesusa olggos ja čohkánii duopmárstullui, mii lei dan báikkis mii gohčoduvvo Ráktošilljun, hebreagillii Gabbata. </verse>
          <verse number="14"> Dát dáhpáhuvai beassážiid ráhkkananbeaivvi, guđat diimmu birrasiid. Pilatus dadjá juvddálaččaide: «Gehččet, dá čuožžu din gonagas!» </verse>
          <verse number="15"> Muhto sii čurvo: «Doalvvo su eret! Russiinávle su!» Pilatus jearai: «Dáhttubehtet go mu russiinávlet din gonagasa?» Bajitbáhpat dadje: «Ii mis leat eará gonagas go keaisár.» </verse>
          <verse number="16"> Dalle son attii Jesusa sin gieđaide, vai son russiinávlejuvvošii.</verse>
        </section>
        <section title="Jesus russiinávlejuvvo ja jápmá">
          <verse number="17"> Sii dolvo Jesusa eret. Son guttii ieš ruossas ja manai dan báikái mii gohčoduvvo Oaivegállobáikin, hebreagillii Golgata. </verse>
          <verse number="18"> Doppe sii russiinávlejedje su, ja suinna oktanaga guokte eará, ovtta goappá ge beallái ja Jesusa sudno gaskii. </verse>
          <verse number="19"> Pilatus lei čállán bajilčállaga ja bidjan russii. Das čuoččui: «Nasaretlaš Jesus, juvddálaččaid gonagas». </verse>
          <verse number="20"> Ollu juvddálaččat lohke dán bajilčállaga, dasgo báiki gosa Jesus russiinávlejuvvui, lei lahka gávpoga, ja bajilčála lei hebrea-, latiinna- ja greikkagillii. </verse>
          <verse number="21"> Juvddálaččaid bajitbáhpat dadje Pilatusii: «Ale čále: Juvddálaččaid gonagas, muhto ahte son celkkii: Mun lean juvddálaččaid gonagas.» </verse>
          <verse number="22"> Pilatus vástidii: «Dan maid čállen, dan čállen.»</verse>
          <verse number="23"> Go soalddáhat ledje russiinávlen Jesusa, de válde su biktasiid ja juogadedje daid gaskaneaset, ja juohkehaš dan njealje soalddáhis oaččui ovtta oasi. Sii válde gávtti ge mii lei sávnnjiid haga, oktan bihttán gođđojuvvon bajimus ravddas vuolimus ravdii. </verse>
          <verse number="24"> Danne celke guhtet guimmiidasaset: «Allot gaikkot dan, muhto vuorbádeadnot gii oažžu dan.» Nu dát čálasátni ollašuvai: Sii juogadedje mu biktasiid gaskaneaset ja vuorbádalle mu gávtti alde. Soalddáhat dahke dan.</verse>
          <verse number="25"> Jesusa ruossa luhtte čužžo eadnis, eatnis oabbá, Márjá, Klopasa áhkká, ja Márjá Magdalena. </verse>
          <verse number="26"> Go Jesus oinnii eatnis ja su bálddas dan máhttájeaddji gean son ráhkistii, de celkkii eadnásis: «Nisu, son lea du bárdni.» </verse>
          <verse number="27"> Dasto celkkii máhttájeaddjái: «Son lea du eadni.» Dan rájes máhttájeaddji válddii su ruktosis.</verse>
          <verse number="28"> Jesus diđii ahte buot lei dál ollašuvvan, ja vai čála šattašii duohtan, son celkkii: «Mus lea goiku.» </verse>
          <verse number="29"> Das lei ettetviidnelihtti ja sii buonjostedje guobbarasa viinnis, bidje dan issotgeahčái ja dolle su njálmmi ovdii. </verse>
          <verse number="30"> Go Jesus lei ožžon ettetviinni, de celkkii: «Dat lea ollašuvvan!» De sojaldahtii oaivvis ja attii vuoiŋŋas.</verse>
          <verse number="31"> Lei ráhkkananbeaivi, eai ge jábmit sáhttán báhcit ruossaide heaŋgát sábbáha badjel, dasgo dát sábbát lei stuora bassi. Juvddálaččat bivde dan dihtii ahte jábmiid juolgedávttit cuvkojuvvošedje, ja ahte liikkat váldojuvvošedje vuolás. </verse>
          <verse number="32"> Soalddáhat bohte ja cuvko juolgedávttiid dan guoktás geat leigga russiinávlejuvvon Jesusiin, vuos nuppis ja de nuppis. </verse>
          <verse number="33"> Go sii bohte Jesusa lusa, de oidne ahte son lei juo jápmán, eai ge sii cuvken su juolgedávttiid. </verse>
          <verse number="34"> Muhto muhtun soalddát čuggii sáittiin su erttegii, ja dallánaga golggihii varra ja čáhci. </verse>
          <verse number="35"> Ja son guhte oinnii dan, lea duođaštan dan, ja su duođaštus lea duohta. Son diehtá ahte son sárdnu duođa, vai dii ge oskkošeiddet. </verse>
          <verse number="36"> Dát dáhpáhuvai vai dat čálasátni ollašuvašii: Ii oktage su dávttiin cuvkejuvvo.</verse>
          <verse number="37"> Ja eará čálasátni cealká: Sii gehččet sutnje gean čađa leat čuggen.</verse>
        </section>
        <section title="Jesus hávdáduvvo">
          <verse number="38"> Das maŋŋil Jovsset, gii lei Arimateas eret, jearai Pilatusis lobi váldit Jesusa rupmaša ruossas eret. Jovsset lei Jesusa máhttájeaddji, muhto čihkosis, danne go son balai juvddálaččain. Pilatus suovai dan, ja son bođii ja válddii rupmaša ruossas eret. </verse>
          <verse number="39"> Nikodemus lei maiddái das, son gii lei boahtán Jesusa lusa ihkku. Sus lei mielde myrra ja aloe seaguhus, birrasiid čuođi butti. </verse>
          <verse number="40"> Soai válddiiga Jesusa rupmaša ja giesaiga dan liinniid sisa njálggahájat vuoidasiin juvddálaččaid hávdádanvieru mielde. </verse>
          <verse number="41"> Dan báikki lahka gosa Jesus lei russiinávlejuvvon, lei gilvvagárdi, ja das lei ođđa hávdi masa ii oktage lean vel biddjojuvvon. </verse>
          <verse number="42"> Dohko soai bijaiga Jesusa, danne go lei juvddálaččaid ráhkkananbeaivi, ja hávdi lei nu lahka.</verse>
        </section>
      </chapter>
      <chapter title="Kapittel 20">
        <section title="Guoros hávdi">
          <verse number="1"> Árrat iđedis vahku vuosttaš beaivvi, go ain lei seavdnjat, bođii Márjá Magdalena hávddi lusa ja oinnii ahte geađgi lei váldojuvvon eret hávddi ovddas.  </verse>
          <verse number="2"> Son viehkalii ja bođii Simmon Biehtára ja nuppi máhttájeaddji lusa, gean Jesus ráhkistii, ja muitalii sudnuide: «Sii leat váldán Hearrá eret hávddis, eat ge dieđe gosa leat bidjan su.»  </verse>
          <verse number="3"> Biehtár ja nubbi máhttájeaddji vulggiiga hávddi lusa.  </verse>
          <verse number="4"> Soai viegaiga ovttas, muhto nubbi máhttájeaddji viegai johtileabbot go Biehtár ja bođii vuosttašin hávddi lusa.  </verse>
          <verse number="5"> Son njahkalii sisa ja oinnii giessanliinniid das, muhto ii mannan hávddi sisa.  </verse>
          <verse number="6"> Simmon Biehtár bođii dál maŋis, ja manai hávddi sisa. Son fuobmái giessanliinniid das,  </verse>
          <verse number="7"> ja dan liinni mii lei leamaš Jesusa oaivvi badjel. Dat ii lean giessanliinniid luhtte, muhto gissojuvvon sierra sadjái.  </verse>
          <verse number="8"> De nubbi máhttájeaddji ge manai sisa, son gii lei joavdan hávddi lusa vuosttažin. Son oinnii ja oskkui.  </verse>
          <verse number="9"> Dássážii sii eai lean ádden dan maid čála cealká, ahte son galggai bajásčuožžilit jábmiid luhtte. </verse>
          <verse number="10"> Máhttájeaddjiguovttos manaiga ruoktot.</verse>
        </section>
        <section title="Jesus almmustahttá iežas Márjá Magdalenai">
          <verse number="11"> Muhto Márjá čuoččui hávddi olggobealde ja čierui. Čieru njahkalii ovddos ja guovllai hávddi sisa </verse>
          <verse number="12"> ja oinnii guokte eŋgela, vilges biktasat badjelis, čohkkámin dakko gokko Jesusa rumaš lei leamaš, nubbi oaivvegeahčen ja nubbi julggiidgeahčen. </verse>
          <verse number="13"> Soai jearaiga sus: «Nisu, manne don čierut?» Son vástidii: «Sii leat váldán mu Hearrá eret, in ge mun dieđe gosa sii ležžet bidjan su.» </verse>
          <verse number="14"> Dan seammás jorggihii ja oinnii Jesusa čuožžumin das, muhto ii árvidan ahte son dat lei. </verse>
          <verse number="15"> Jesus jearrá: «Nisu, manne don čierut? Gean don leat ohcamin?» Márjá gáttii ahte son lei gilvvagárdeolmmái ja dadjá sutnje: «Hearrá, jos don leaččat váldán su eret, de muital munnje gosa leat bidjan su, vai beasan váldit su fárrui.» </verse>
          <verse number="16"> Jesus celkkii: «Márjá.» Dalle Márjá jorggihii ja dajai sutnje hebreagillii: «Rabbuni!» – dat mearkkaša oahpaheaddji. </verse>
          <verse number="17"> Jesus cealká sutnje: «Ale guoskkat mu, dasgo mun in leat velá mannan bajás Áhči lusa. Muhto mana mu vieljaid lusa ja muital sidjiide ahte mun manan bajás su lusa gii lea mu Áhčči ja din Áhčči, mu Ipmil ja din Ipmil.» </verse>
          <verse number="18"> Márjá Magdalena vulggii ja muitalii máhttájeddjiide: «Mun lean oaidnán Hearrá!» Ja son muitalii sidjiide maid Jesus lei cealkán sutnje.</verse>
        </section>
        <section title="Jesus almmustahttá iežas máhttájeddjiide">
          <verse number="19"> Lei eahket seammá beaivvi, vahku vuosttaš beaivvi, ja máhttájeaddjit ledje čoahkkanan juvddálaččaid balus gitta uvssaid duohkái. De Jesus bođii; son čuoččui sin gaskkas ja celkkii: «Ráfi lehkos dinguin.» </verse>
          <verse number="20"> Ja go son lei cealkán dan, de čájehii sidjiide gieđaidis ja erttegis. Máhttájeaddjit illosedje go oidne Hearrá. </verse>
          <verse number="21"> Ohpit son celkkii sidjiide: «Ráfi lehkos dinguin. Nugo Áhčči lea vuolggahan mu, nu mun ge vuolggahan din.» </verse>
          <verse number="22"> Go son lei cealkán dan, de vuoiŋŋai sin ala ja celkkii: «Vuostáiváldet Bassi Vuoiŋŋa. </verse>
          <verse number="23"> Geaidda dii addibehtet sin suttuid ándagassii, de sidjiide leat dat ándagassii addojuvvon. Geaidda dii čatnabehtet sin suttuid, de dat leat čadnojuvvon.»</verse>
        </section>
        <section title="Eahpideaddji Duomás">
          <verse number="24"> Duomás, okta dan guoktenuppelohkásis, son gii gohčoduvvui Jumežin, ii lean singuin go Jesus bođii. </verse>
          <verse number="25"> Sii muitaledje sutnje: «Mii leat oaidnán Hearrá.» Muhto son dajai: «Jos in ieš oainne návleráiggiid su gieđain in ge beasa bidjat suorpma daidda ja guoskkahit su erttega gieđain, de in oskko.»</verse>
          <verse number="26"> Gávcci beaivvi maŋŋil máhttájeaddjit ledje fas čoahkkanan, ja Duomás lei singuin. Uvssat ledje giddejuvvon, muhto Jesus bođii ja čuoččui fáhkkestaga sin gaskkas ja celkkii: «Ráfi lehkos dinguin.» </verse>
          <verse number="27"> De son cealká Duopmásii: «Geige suorpmat, ja geahča mu gieđaid, ja geige gieđat ja iskka mu erttega. Ale leage eahpeoskkolaš, muhto oskkolaš!» </verse>
          <verse number="28"> Duomás dajai: «Hearrán ja Ipmilan!» </verse>
          <verse number="29"> Jesus cealká sutnje: «Don oskkut danne go leat oaidnán mu. Ávdugasat sii geat eai oainne ja dattege oskot.»</verse>
          <verse number="30"> Jesus dagai maiddái ollu eará mearkkaid máhttájeddjiid oaidnut, maid birra ii leat čállojuvvon dán girjái. </verse>
          <verse number="31"> Muhto dát leat čállojuvvon, vai dii oskubehtet ahte Jesus lea Messias, Ipmila Bárdni, ja vai dis oskku bokte lea eallin su namas.</verse>
        </section>
      </chapter>
      <chapter title="Kapittel 21">
        <section title="Jesus almmustahttá iežas máhttájeddjiidasas
        Tiberiasjávregáttis">
          <verse number="1"> Dás maŋŋil Jesus almmustahtii iežas fas máhttájeddjiidasas Tiberiasjávregáttis. Dat geavai ná:  </verse>
          <verse number="2"> Simmon Biehtár, Duomás, gii gohčoduvvui Jumežin, Natanael gii lei Kanas Galileas eret, Sebedeusa bártniguovttos ja guovttis vel su máhttájeddjiin ledje doppe čoahkis.  </verse>
          <verse number="3"> Simmon Biehtár dajai earáide: «Mun vuolggán guliid bivdit.» Sii dadje: «Mii maid vuolgit mielde.» Sii vulge ja manne fatnasii, muhto dan ija eai goddán maidege.</verse>
          <verse number="4"> Go šattai iđit, de Jesus čuoččui jávregáttis, muhto máhttájeaddjit eai diehtán ahte Jesus dat lei.  </verse>
          <verse number="5"> Jesus jearai sis: «Mánážiiddán, leat go dis guolit?» Sii vástidedje: «Eai leat.»  </verse>
          <verse number="6"> Jesus celkkii sidjiide: «Suhppejehket fierpmi fatnasa olgešbealde, de fidnebehtet guoli.» Sii suhppejedje fierpmi, ja dál sii eai veadján dan oppa geassit ge, nu ollu ledje fidnen guliid.  </verse>
          <verse number="7"> De dat máhttájeaddji gean Jesus ráhkistii, dajai Biehtárii: «Dat lea Hearrá.» Go Simmon Biehtár gulai ahte Hearrá dat lei, de son čanai biktasis iežas birra, dan man son lei nuollan eret, ja njuikii jávrái.  </verse>
          <verse number="8"> Eará máhttájeaddjit čuvvo fatnasiin ja gesse guollefierpmi maŋisteaset. Eai sii lean guhkkin gáttis, dušše sullii guokte čuođi állana.</verse>
          <verse number="9"> Go sii ledje boahtán gáddái, de oidne ahte hilladolas ledje bassojuvvomin guolit ja láibbit. </verse>
          <verse number="10"> Jesus celkkii sidjiide: «Buktet deike veahá dain guliin maid gottiidet.» </verse>
          <verse number="11"> Simmon Biehtár manai fatnasii ja gesii fierpmi gáddái. Dat lei dievva stuora guliin, čuođivihttalogigolbma oktiibuot. Muhto vaikko ledje ge nu ollu, de fierbmi ii gaikánan. </verse>
          <verse number="12"> Jesus celkkii sidjiide: «Bohtet boradit.» Ii oktage máhttájeddjiin arvan jearrat sus: «Gii don leat?» dasgo sii dihte ahte dat lei Hearrá. </verse>
          <verse number="13"> Jesus loaiddastii, válddii láibbi ja attii sidjiide, ja guoli maiddái.</verse>
          <verse number="14"> Dát lei goalmmát geardi go Jesus almmustahtii iežas máhttájeddjiidasas maŋŋil go lei bajásčuoččáldahttojuvvon jábmiid luhtte.</verse>
        </section>
        <section title="Jesus ja Biehtár">
          <verse number="15"> Go sii ledje geargan boradeames, de Jesus cealká Simmon Biehtárii: «Simmon, Johanasa bárdni, ráhkistat go mu eanebut go dát earát?» Son vástidii: «De ráhkistan. Hearrá, don dieđát ahte mun anán du ráhkisin.» Jesus cealká sutnje: «Biepma mu lábbáid!» </verse>
          <verse number="16"> Nuppádassii Jesus jearrá sus: «Simmon, Johanasa bárdni, ráhkistat go mu?» Biehtár vástidii: «De ráhkistan. Hearrá, don dieđát ahte mun anán du ráhkisin.» Jesus cealká: «Geahča mu sávzzaid!» </verse>
          <verse number="17"> De Jesus cealká goalmmádassii: «Simmon, Johanasa bárdni, anát go mu ráhkisin?» Biehtár šlunddui go Jesus goalmmádassii jearrá sus ahte ráhkista go son su, ja son dajai: «Hearrá, don dieđát buot; don dieđát ahte mun anán du ráhkisin.» Jesus cealká sutnje: «Biepma mu sávzzaid! </verse>
          <verse number="18"> Duođaid, duođaid, mun cealkkán dutnje: Go don ledjet nuorra, de čanastit boahkánat birra ja mannet gosa dáhttot. Muhto go don boarásmuvat, de geiget gieđaidat, ja muhtun eará čatná du boahkána ja doalvu du gosa it dáhto.» </verse>
          <verse number="19"> Dán son celkkii almmuhan dihtii makkár jápmimiin Biehtár galggai gudnejahttit Ipmila. Dasto son celkkii Biehtárii: «Čuovo mu!» </verse>
          <verse number="20"> Biehtár jorggihii ja oinnii ahte dat máhttájeaddji gean Jesus ráhkistii, bođii maŋis. Son lei dat gii eahkedismállásiid boradettiin lei mieiggastan Jesusa ratti vuostái ja jearran: «Hearrá, gii beahttá du?» </verse>
          <verse number="21"> Go dál Biehtár oinnii su, de jearai Jesusis: «Hearrá, mo sutnje gis geavvá?» </verse>
          <verse number="22"> Jesus vástidii: «Jos mun dáhtošin ahte son eallá dassážii go mun boađán, mii das guoská dutnje? Čuovo don mu!» </verse>
          <verse number="23"> Dát sátni bođii maŋŋil oskuguimmiid gaskii: «Dát máhttájeaddji ii jáme.» Muhto ii Jesus lean cealkán ahte son ii jáme, muhto son celkkii: «Jos mun dáhtošin ahte son eallá dassážii go mun boađán, mii das guoská dutnje?»</verse>
        </section>
        <section title="Loahppasátni">
          <verse number="24"> Son lea dat máhttájeaddji gii duođašta dáid dáhpáhusaid ja gii lea čállán dán, ja mii diehtit ahte su duođaštus lea luohtehahtti. </verse>
          <verse number="25"> Muhto Jesus dagai ollu eará daguid ge. Jos dat čállojuvvošedje čuoggás čuoggái, de in jáhke ahte oppa máilbmi geasášii buot daid girjjiid mat dalle fertešedje čállojuvvot.</verse>
        </section>
      </chapter>
    </book>
    <book title="Apoastaliid dagut">
      <chapter title="Kapittel 1">
        <section title="Lohpádus Bassi Vuoiŋŋa birra">
          <verse number="1"> Buorre Teofilos, vuosttaš girjjistan mun čállen buot dan birra maid Jesus dagai ja oahpahii álggu rájes  </verse>
          <verse number="2"> gitta dan beaivvi rádjái go son váldojuvvui bajás albmái, maŋŋil go son lei addán gohččumiiddis Bassi Vuoiŋŋa bokte apoastaliidda geaid son lei válljen.  </verse>
          <verse number="3"> Son čájehii iežas sidjiide gillámušas ja jápmimis maŋŋil ja attii sidjiide máŋga čielga duođaštusa das ahte lei eallimin; njealljelot beaivvi sii oidne su, ja son sártnui Ipmila riikka birra.  </verse>
          <verse number="4"> Go son lei boradeamen singuin, de gohčui sin: «Allet vuolgge Jerusalemis, muhto vurdet dan maid Áhčči lea lohpidan ja man birra mun lean sárdnon.  </verse>
          <verse number="5"> Dasgo Johanas gásttašii čáziin, muhto dii gásttašuvvobehtet Bassi Vuoiŋŋain moatti beaivvi geažes.»</verse>
        </section>
        <section title="Kristusa albmáimannan">
          <verse number="6"> Go sii ledje čoahkis, de jerre sus: «Hearrá, lea go dál dat áigi boahtán go don ráhkadat Israela riikka ođđasis?»  </verse>
          <verse number="7"> Son vástidii: «Ii dat gula didjiide diehtit daid áiggiid ja bottuid maid Áhčči lea mearridan fámustis.  </verse>
          <verse number="8"> Muhto dii oažžubehtet fámu go Bassi Vuoigŋa boahtá din badjelii, ja dii lehpet mu duođašteaddjit Jerusalemis, oppa Judeas, Samarias ja gitta eatnama ravddaide.»</verse>
          <verse number="9"> Go son lei cealkán dán, de váldojuvvui bajás sin oaidnut, ja balva doalvvui su eret sin čalmmiid ovddas. </verse>
          <verse number="10"> Go sii ledje geahččamin almmi guvlui ja oidne su mannamin, de fáhkka čužžo guokte olbmá vilges biktasiiguin sin luhtte </verse>
          <verse number="11"> ja celke: «Galilealaččat, manne dii čuožžubehtet dás geahččamin bajás almmi guvlui? Dát Jesus gii váldojuvvui albmái eret din luhtte, boahtá fas seammá láhkái go dii oinniidet su mannamin bajás albmái.»</verse>
          <verse number="12"> De sii máhcce Jerusalemii dan váris man namma lea Oljovárri ja mii lea sábbátmátkki Jerusalemis eret. </verse>
          <verse number="13"> Ja go sii bohte gávpogii, de manne bajás dan latnjii gos lávejedje orrut. Sii ledje Biehtár ja Johanas, Jáhkot ja Ándaras, Filip ja Duomás, Bartolomeus ja Matteus, Jáhkot, Alfeusa bárdni, selota Simmon ja Judas, Jáhkoba bárdni. </verse>
          <verse number="14"> Buohkat bisso ovttamielalaččat rohkadallamis oktan nissoniiguin ja Márjjáin, Jesusa etniin, ja su vieljaiguin.</verse>
        </section>
        <section title="Ođđa apoasttal válljejuvvo">
          <verse number="15"> Dán áiggi Biehtár čuožžilii ja sárdnugođii oskuguimmiid gaskkas geat ledje čoahkis; sullii čuođiguoktelogi olbmo: </verse>
          <verse number="16"> «Oskuguoimmit, dat čállaga sánit fertejedje ollašuvvat, maid Bassi Vuoigŋa sártnui Dávveda bokte Judasa birra, guhte oahpistii sin geat válde Jesusa gitta. </verse>
          <verse number="17"> Son lohkkojuvvui min searvái ja lei ožžon seammá bálvalusa go mii. </verse>
          <verse number="18"> Son osttii alccesis bealddu dainna bálkkáin man son oaččui vearredagus ovddas, muhto son gahčai oaivválassii ja luoddanii nu ahte buot su siskilušat golge olggos. </verse>
          <verse number="19"> Dat šattai dihtosii buot Jerusalema ássiide, ja iežaset gillii sii gohčodit bealddu Hakeldaman, mii mearkkaša Varrabealdu. </verse>
          <verse number="20"> Dasgo lea čállojuvvon Sálmmaid girjái: Šaddos su dállu ávdimin, allos oktage das ásso, ja: Ožžos muhtun eará su doaimma. </verse>
          <verse number="21"> Danne okta dain olbmáin geat leat leamaš minguin miehtá dan áiggi go Hearrá Jesus vádjolii min gaskkas, </verse>
          <verse number="22"> dan rájes go Johanas gásttašii su gitta dan beaivvi rádjái go son váldojuvvui eret min luhtte, okta dáin olbmáin ferte duođaštit minguin ovttas ahte son lea bajásčuožžilan.»</verse>
          <verse number="23"> Dalle sii divvo guokte olbmá ovdan, Jovsset Barsabbasa gean maiddái gohčodedje Justusin, ja Mattiasa. </verse>
          <verse number="24"> Ja sii rohkadalle: «Hearrá, don guhte dovddat buohkaid váimmuid, čájet midjiide goappá dán guoktásis don leat válljen </verse>
          <verse number="25"> dan bálvalussii ja apoasttaldoibmii man Judas guđii go manai dan sadjái gosa gulai.» </verse>
          <verse number="26"> Sii vuorbádedje dan guoktása gaskkas, ja vuorbi gahčai Mattiasa ala. Dás duohko son lasihuvvui dan oktanuppelot apoastala searvái.</verse>
        </section>
      </chapter>
      <chapter title="Kapittel 2">
        <section title="Bassi Vuoigŋa addojuvvo hellodatbeaivvi">
          <verse number="1"> Go hellodatbeaivi bođii, de sii ledje buohkat čoahkis.  </verse>
          <verse number="2"> Fáhkkestaga gullui almmis šuvva dego garra riđđu, ja dat devddii oppa viesu gos sii ledje čohkkámin.  </verse>
          <verse number="3"> Sii oidne njuokčamiid dego dollanjivžžanasaid mat juohkásedje ja luoitádedje juohkehačča ala.  </verse>
          <verse number="4"> De buohkat devdojuvvojedje Bassi Vuoiŋŋain, ja sii sárdnugohte eará gielaid dađe mielde go Vuoigŋa attii sidjiide sárdnut.</verse>
          <verse number="5"> Jerusalemis ásse dál ipmilbalolaš juvddálaččat geat ledje boahtán dohko buot álbmogiin almmi vuolde.  </verse>
          <verse number="6"> Go dát jietna gullui, de olmmošjoavku čoahkkanii ja moivašuvai; dasgo juohkehaš gulai sárdnojuvvomin iežas gillii.  </verse>
          <verse number="7"> Sii ovddošedje ja jerre: «Eai bat duot leat buohkat galilealaččat, geat leat sárdnumin?  </verse>
          <verse number="8"> Mo de sáhttit mii gullat juohkehaš iežamet eatnigiela?  </verse>
          <verse number="9"> Mii leat partalaččat ja medialaččat ja elamlaččat, olbmot Mesopotamias, Judeas ja Kappadokias, Pontosis ja Asia eanangottis, </verse>
          <verse number="10"> Frygias ja Pamfylias, Egyptas ja Libya guovlluin Kyrene lahka, </verse>
          <verse number="11"> mii leat fárren deike Romas, sihke juvddálaččat ja sii geat leat jorgalan juvddálaš oskui, mii leat kretalaččat ja arabialaččat – ja mii gullat sin sárdnumin Ipmila stuora daguid birra min iežamet gillii.» </verse>
          <verse number="12"> Buohkat hirpmástuvve ja šadde eahpádussii ja jerre guhtet guimmiineaset: «Mii son dát lea?» </verse>
          <verse number="13"> Muhto muhtumat bilkidedje ja dadje: «Sii leat juhkan njálgga viinni ja leat gárihuvvan.»</verse>
        </section>
        <section title="Biehtára sárdni ja vuosttaš searvegoddi">
          <verse number="14"> De Biehtár loaiddastii ovdan dainna oktanuppelohkásiin ja sárdnugođii alla jienain: Juvddálaš olbmát ja buot Jerusalema ássit! Diktet mu almmuhit didjiide dan mii dás dáhpáhuvvá. Guldalehket mu sániid! </verse>
          <verse number="15"> Eai dát olbmát leat gárihuvvan nugo dii gáddibehtet. Dál han lea easkka beaivvi goalmmát diibmu. </verse>
          <verse number="16"> Muhto dás dáhpáhuvvá dat man birra profehta Joel sárdnidii:</verse>
          <verse number="17"> Ipmil cealká: Maŋimuš beivviid dáhpáhuvvá ahte mun golggahan Vuoigŋan buot olbmuid badjelii. Din bártnit ja nieiddat profehtastallet, din nuorra olbmát oidnet oainnáhusaid, ja din vuorrasat niegadit nieguid.</verse>
          <verse number="18"> Velá bálvaleddjiidan ja bálvaleaddjinissoniiddán badjelii ge golggahan Vuoigŋan daid beivviid, ja sii profehtastallet.</verse>
          <verse number="19"> Mun čájehan váigasiid badjin almmis ja mearkkaid vuollin eatnama alde: vara, dola ja soici suovaid.</verse>
          <verse number="20"> Beaivváš sevnnjoda ja mánnu šaddá varran, ovdal go Hearrá beaivi boahtá, stuora ja hearvás beaivi.</verse>
          <verse number="21"> Ja juohkehaš gii čuorvu Hearrá nama bestojuvvo.</verse>
          <verse number="22"> Israellaččat, gullet dáid sániid: Nasaretlaš Jesus lei olmmái gean Ipmil válljii didjiide ja duođaštii dan fámolaš daguiguin, oavdduiguin ja mearkkaiguin, maid Ipmil dagai din gaskkas Jesusa bokte nugo dii ieža diehtibehtet. </verse>
          <verse number="23"> Dát Jesus addojuvvui din háldui Ipmila áigumuša mielde ja nugo son diđii ovddalgihtii, ja dii divttiidet olbmáid geat eai dovdda Ipmila lága, russiinávlet ja goddit su. </verse>
          <verse number="24"> Muhto Ipmil bajásčuoččáldahtii su ja čovddii su jápmima bákčasiin, dasgo ii han jápmin sáhttán doallat su gitta. </verse>
          <verse number="25"> Dasgo Dávvet cealká su birra: Mun anán álelassii Hearrá čalmmiidan ovddas, dasgo son lea mu olgeš gieđa bealde, aman jorralit.</verse>
          <verse number="26"> Danne mu váibmu illuda, ja mu njuovčča ávvuda, ja velá mu jámolaš rumaš ge vuoiŋŋasta doaivvus.</verse>
          <verse number="27"> Dasgo don it guođe mu sielu jábmiid riikii it ge divtte bassi bálvaleaddját muosáhit guohcageami.</verse>
          <verse number="28"> Don leat oahpahan mu dovdat eallima geainnu, ja don deavddát mu iluin muođuidat ovddas.</verse>
          <verse number="29"> Vieljat, diktet mu sárdnut roahkkadit didjiide min máddara Dávveda birra. Son jámii ja hávdáduvvui, ja su hávdi lea min luhtte velá otná beaivvi ge. </verse>
          <verse number="30"> Muhto son lei profehta ja diđii ahte Ipmil lei vurdnon bidjat Dávveda truvdnui muhtuma su maŋisbohttiin. </verse>
          <verse number="31"> Danne son einnostii Messiasa bajásčuožžileami go sártnui: Son ii báze jábmiid riikii, ii ge su rumaš muosát guohcageami. </verse>
          <verse number="32"> Dán Jesusa Ipmil bajásčuoččáldahtii, ja mii leat buohkat dan duođašteaddjit. </verse>
          <verse number="33"> Son bajiduvvui Ipmila olgeš gieđa beallái ja vuostáiválddii Bassi Vuoiŋŋa nugo Áhčči lei lohpidan ja golggahii dan. Dán dii dál oaidnibehtet ja gullabehtet. </verse>
          <verse number="34"> Dasgo Dávvet ii mannan bajás albmái, muhto son cealká: Hearrá celkkii mu hearrái: Čohkán mu olgeš gieđa beallái</verse>
          <verse number="35"> dassážii go bijan du vašálaččaid du julggiid vuložin.</verse>
          <verse number="36"> Dan dihtii, dihtos oppa Israela álbmot dán vissásit: Dán Jesusa gean dii russiinávliidet, lea Ipmil dahkan sihke Hearrán ja Messiasin.</verse>
          <verse number="37"> Go sii gulle dán, de dat čuggii sin váibmui, ja sii jerre Biehtáris ja eará apoastaliin: «Vieljat, maid mii galgat dahkat?» </verse>
          <verse number="38"> Biehtár vástidii sidjiide: «Jorgalehket, ja diktet buohkat iežadet gásttašuvvot Jesus Kristusa nammii, juohkehaš dis, vai oažžubehtet suttuid ándagassii addojumi ja Bassi Vuoiŋŋa attáldahkan. </verse>
          <verse number="39"> Dasgo lohpádus gullá didjiide ja din mánáide ja buohkaide geat leat guhkkin eret, nu olusiidda go Hearrá Ipmileamet rávká.» </verse>
          <verse number="40"> Ollu eará sániiguin ge son duođaštii sidjiide, ja rávvii sin: «Diktet iežadet bestojuvvot dán gážžáris sohkagottis.» </verse>
          <verse number="41"> Sii geat vuostáiválde su sáni, gásttašuvvojedje, ja dan beaivvi lasihuvvojedje oskkolaččaid jovkui sullii golbma duhát olbmo. </verse>
          <verse number="42"> Sii bisso oskkáldasat apoastaliid oahpahusas ja searvevuođas, láibedoadjaleamis ja rohkadusas. </verse>
          <verse number="43"> Šattai ballu olbmuid gaskii, dasgo apoastalat dahke ollu oavdudaguid ja mearkkaid. </verse>
          <verse number="44"> Buot oskkolaččat bisso čoahkis ja sii atne buot oktasaččat. </verse>
          <verse number="45"> Sii vuvde dáluideaset ja dávviriiddiset ja juogadedje ruđaid buohkaide juohkehačča dárbbu mielde. </verse>
          <verse number="46"> Juohke beaivvi sin joavku čoahkkanii tempelii, ja ruovttuineaset sii doadjaledje láibbi ja boradedje ávuin ja duođalaš váimmuiguin. </verse>
          <verse number="47"> Sii máidno Ipmila, ja oppa álbmot anii sin árvvus. Beaivválaččat Hearrá lasihii oskkolaččaid jovkui sin geat bestojuvvojedje.</verse>
        </section>
      </chapter>
      <chapter title="Kapittel 3">
        <section title="Biehtár buorida ja sárdnida">
          <verse number="1"> Biehtár ja Johanas manaiga bajás tempelii ovccát diimmus, rohkosbottus.  </verse>
          <verse number="2"> Muhtun olmmái gii lei leamaš lámis riegádeami rájes, guddojuvvui juohke beaivvi dohko ja biddjojuvvui dan tempelpoartta gurrii mii gohčoduvvo Čáppapoartan, vai son gearjidivččii sis geat manne tempelšilljui.  </verse>
          <verse number="3"> Go son oinnii Biehtára ja Johanasa mannamin sisa, de ánuhii sudnos ge attáldaga.  </verse>
          <verse number="4"> Soai geahčaiga njuolga sutnje, ja Biehtár celkkii: «Geahča munnuide!»  </verse>
          <verse number="5"> Son dagai nu ja doaivvui oažžut juoidá sudnos.  </verse>
          <verse number="6"> Muhto Biehtár celkkii: «Silbbat dahje gollit mus eai gal leat, muhto dan mii mus lea, attán dutnje. Jesus Kristusa, nasaretlačča, nammii: «Čuožžil ja vázzil!»  </verse>
          <verse number="7"> Ja son dohppii olbmá olgeš gihtii ja čuoččáldahtii su. Dan seammás su juolggit ja juolgelađđasat nanosmuvve,  </verse>
          <verse number="8"> son njuikii čuoččat ja váccašii. Son čuovvulii sudno tempelšilljui, gos son váccašii viehkalattai máinnodettiin Ipmila.  </verse>
          <verse number="9"> Ja buohkat oidne su váccašeamen ja máidnumin Ipmila. </verse>
          <verse number="10"> Sii dovdájedje su ja dihte ahte son lei dat gii lávii čohkkát Čáppapoartta guoras gearjideamen, ja sii hirpmástuvve ja suorganedje das mii lei dáhpáhuvvan sutnje.</verse>
          <verse number="11"> Olmmái bisui Biehtára ja Johanasa lahka, ja olbmot čohkiidedje ovddošemiin sudno birra dan báikái mii gohčoduvvui Salomo geađgestoalpohállan.</verse>
        </section>
        <section title="Biehtára sárdni tempelis">
          <verse number="12"> Go Biehtár oinnii dan, de sárdnugođii olbmuide: Israellaččat, manne dii ovddošehpet dán? Manne geahččabehtet munnuide dego moai iežame fámuin dahje ipmilbalolašvuođain livččiime ožžon dán olbmá vázzit? </verse>
          <verse number="13"> Ean fal, Abrahama ja Issáha ja Jáhkoba Ipmil, min máddariid Ipmil, lea hearvásin dahkan bálvaleaddjis Jesusa. Su dii attiidet eiseváldái ja biehttaleiddet Pilatusa ovddas, go son lei mearridan luoitit su luovus. </verse>
          <verse number="14"> Dii biehttaleiddet su guhte lei bassi ja vanhurskkis, ja siđaidet olmmošgoddi luovus. </verse>
          <verse number="15"> Muhto eallima oaivámučča dii gottiidet, su gean Ipmil bajásčuoččáldahtii jábmiid luhtte; moai letne dán duođašteaddjit. </verse>
          <verse number="16"> Osku Jesusii ja su nammii lea addán fámu dán olbmái gean dii oaidnibehtet ja dovdabehtet. Dat osku man mii oažžut dán nama bokte, lea dahkan su áibbas dearvvašin din buohkaid oaidnut. </verse>
          <verse number="17"> Álbmotguoimmit, mun dieđán ahte dii dagaidet dan diehtemeahttunvuođas, nugo din oaivámuččat ge. </verse>
          <verse number="18"> Muhto nu lea Ipmil ollašuhttán dan maid son lei sárdnidahttán ovddalgihtii buot profehtaidis bokte, ahte su Messias galggai gillát. </verse>
          <verse number="19"> Gáhtet dan dihtii ja jorgalehket, vai din suttut sihkkojuvvošedje eret. </verse>
          <verse number="20"> De áigi boahtá go Hearrá áhpásmahttá din, ja vuolggaha dan Jesusa gii lei dat Messias gean son lei válljen. </verse>
          <verse number="21"> Son ferte orrut almmis gitta dassá go dat áigi boahtá go buot ráhkaduvvo ođđasis maid Ipmil lea sárdnidan doložis bassi profehtaidis njálmmi bokte. </verse>
          <verse number="22"> Movsses han celkkii: Hearrá Ipmileattet čuoččáldahttá didjiide mu lágán profehta álbmotguimmiideattet gaskkas. Guldalehket buot maid son cealká didjiide. </verse>
          <verse number="23"> Muhto juohkehaš guhte ii guldal dán profehta, jávkaduvvo eret álbmogis ja duššaduvvo. </verse>
          <verse number="24"> Maiddái buot eará profehtat guđet leat sárdnidan, gitta Sámmola rájes, leat einnostan dáid beivviid dáhpáhusaid. </verse>
          <verse number="25"> Dii lehpet profehtaid mánát ja lehpet árben dan lihtu man Ipmil ásahii din máddariiguin go celkkii Abrahamii: Du náli bokte buressivdniduvvojit buot eatnama sohkagottit. </verse>
          <verse number="26"> Ovddimustá din várás Ipmil čuoččáldahtii ja vuolggahii bálvaleaddjis, vai son buressivdnidivččii din go jorgalahttá juohkehačča dis eret din bahávuođas.</verse>
        </section>
      </chapter>
      <chapter title="Kapittel 4">
        <section title="Biehtár ja Johanas Ráđi ovddas">
          <verse number="1"> Go Biehtár ja Johanas ain leigga sárdnumin olbmuide, de bohte fáhkka báhpat ja tempelfávttaid kommandánta ja saddukealaččat.  </verse>
          <verse number="2"> Sii ledje suhttan das go apoasttalguovttos oahpaheigga olbmuid ja čujuhettiin Jesusii sárdnideigga bajásčuožžileami jábmiid luhtte.  </verse>
          <verse number="3"> Sii válde sudno gitta ja bidje giddagassii nuppi beaivái, dasgo lei juo eahket.  </verse>
          <verse number="4"> Muhto olusat sis geat ledje gullan sártni, oskugohte, ja oktiibuot sii ledje dál birrasiid vihtta duhát olbmá.</verse>
          <verse number="5"> Nuppi beaivvi juvddálaččaid ráđđehearrát čoahkkanedje Jerusalemis vuorrasiiguin ja čálaoahppavaččaiguin.  </verse>
          <verse number="6"> Bajimušbáhppa Hannas lei doppe ja Kaifas, Johanas, Aleksandros ja buohkat geat ledje bajimušbáhpa sogas.  </verse>
          <verse number="7"> Sii gohččo apoastalguoktá lusaset ja jearahedje sudno: «Makkár fámuin ja gean nammii leahppi dahkan dan?»  </verse>
          <verse number="8"> Dievva Bassi Vuoiŋŋas Biehtár vástidii: «Álbmoga ráđđehearrát ja vuorrasat!  </verse>
          <verse number="9"> Go moai odne dutkojuvvojetne dan buori dagu dihtii maid letne dahkan buohcci olbmái, ja mo son buoriduvvui, </verse>
          <verse number="10"> de dihtet dii buohkat ja oppa Israela álbmot ahte dát olmmái čuožžu dearvvašin din ovddas Jesus Kristusa, nasaretlačča, nammii. Su dii russiinávliidet, muhto Ipmil bajásčuoččáldahtii su jábmiid luhtte. </verse>
          <verse number="11"> Son lea dat geađgi man dii huksejeaddjit hilgguidet, muhto dat šattai váldočiehkageađgin.</verse>
          <verse number="12"> Ii oktage eará sáhte beastit go son, dasgo ii leat addojuvvon olbmuide eará namma almmi vuolde mii sáhtášii beastit min.» </verse>
          <verse number="13"> Sii ovddošedje go oidne Biehtára ja Johanasa roahkkatvuođa ja árvidedje ahte soai leigga oahppameahttun olbmát. Sii dihte maiddái ahte soai leigga leamaš Jesusa mielde. </verse>
          <verse number="14"> Ja go sii oidne buoriduvvon olbmá čuožžumin das sudno luhtte, de eai sáhttán vuosttildit. </verse>
          <verse number="15"> Sii gohččo sudno mannat olggos diggelanjas ja ráđđádallagohte: </verse>
          <verse number="16"> «Maid mii galgat dahkat dáinna olbmoguoktáin? Soai leaba dahkan čielga oavdudagu; dat lea almmus juohkehažžii gii orru Jerusalemis, eat ge mii sáhte biehttalit dan. </verse>
          <verse number="17"> Muhto amas dát sáhka viidánit dađe eanebut olbmuid gaskii, de mii fertet áitit sudno ahte eaba oaččo šat sárdnut ovttage olbmui dán nammii.» </verse>
          <verse number="18"> Sii gohččo sudno fas sisa ja gilde sudno sárdnideames šat ja oahpaheames Jesusa nammii. </verse>
          <verse number="19"> Muhto Biehtár ja Johanas vástideigga: «Dubmejehket ieža, lea go Ipmila ovddas riekta jeagadit din eanebut go Ipmila. </verse>
          <verse number="20"> Muhto ean moai sáhte orrut sártnokeahttá dan birra maid letne oaidnán ja gullan.» </verse>
          <verse number="21"> Dalle sii áite sudno vel eanebut, muhto dattege luite sudno luovus olbmuid dihtii; sii eai duostan ráŋggáštit sudno, dasgo buohkat máidno Ipmila dan dihtii mii lei dáhpáhuvvan. </verse>
          <verse number="22"> Olmmái gii lei buoriduvvon dán oavdumearkka bokte, lei badjel njealljelot jagi.</verse>
        </section>
        <section title="Searvegotti rohkadus ja searvevuohta">
          <verse number="23"> Maŋŋil go soai leigga luitojuvvon, manaiga ustibiiddiska lusa ja muitaleigga maid bajitbáhpat ja vuorrasat ledje dadjan. </verse>
          <verse number="24"> Go sii gulle dan, de buohkat rohkadallagohte ovtta jitnii Ipmilii ja dadje: «Hearrá, don guhte sivdnidit almmi ja eatnama ja meara ja buot mat dain leat! </verse>
          <verse number="25"> Don addet Bassi Vuoiŋŋa min máddarii Dávvedii, bálvaleaddjásat, ja celket su njálmmiin: Manne báhkinat stuibmidit? Manne álbmogat hutket joavdelas juonaid?</verse>
          <verse number="26"> Eatnama gonagasat čuožžilit ja ráđđejeaddjit čoagganit Hearrá ja su Messiasa vuostái.</verse>
          <verse number="27"> Duođaid, sii leat lihtodan dán gávpogis du bassi bálvaleaddji Jesusa vuostái, gean don leat vuoiddadan, sihke Herodes ja Pontius Pilatus oktan báhkiniiguin ja Israela álbmogiin, </verse>
          <verse number="28"> ollašuhttin dihtii dan maid du giehta ja dáhttu lei juo mearridan. </verse>
          <verse number="29"> Ja dál, Hearrá, geahča mo sii uhkidit min ja suova bálvaleddjiidat sárdnidit sánát buot roahkkatvuođain. </verse>
          <verse number="30"> Geige gieđat ja dearvvašmahte buhcciid, ja divtte mearkkaid ja oavdudaguid dáhpáhuvvat bassi bálvaleaddját Jesusa nammii.»</verse>
          <verse number="31"> Go sii ledje rohkadallan, de doarggistišgođii báiki gosa sii ledje čoahkkanan, ja sii buohkat devdojuvvojedje Bassi Vuoiŋŋain, ja sii sárdnidedje Ipmila sáni roahkkatvuođain. </verse>
          <verse number="32"> Oppa oskkolaččaid joavkkus lei okta váibmu ja okta siellu, ii ge oktage atnán opmodagas leamen dušše iežas; sii atne buot oktasaččat. </verse>
          <verse number="33"> Apoastalat duođaštedje stuora fámuin ahte Hearrá Jesus lei bajásčuožžilan, ja stuora árbmu lei singuin buohkaiguin. </verse>
          <verse number="34"> Ii oktage sis gillán vádjitvuođa, dasgo sii geain ledje bealddut dahje viesut, vuvde daid ja bukte buot ruđaid </verse>
          <verse number="35"> ja bidje daid apoastaliid julggiid ovdii. Ruđat juhkkojuvvojedje juohkehažžii dađe mielde go guhtege dárbbašii. </verse>
          <verse number="36"> Lei muhtun Jovsset-nammasaš levihtta Kyprosis eret, gean apoastalat gohčodedje Barnabassan, dat mearkkaša jeđđehusa bárdni. </verse>
          <verse number="37"> Son ge vuvddii bealddu mii sus lei, buvttii ruđaid ja bijai apoastaliid julggiid ovdii.</verse>
        </section>
      </chapter>
      <chapter title="Kapittel 5">
        <section title="Ananias ja Safira">
          <verse number="1"> Muhtun olmmái gean namma lei Ananias ja su eamit Safira vuvddiiga eananopmodaga.  </verse>
          <verse number="2"> Muhto suoli son doaladii sierra oasi hattis, ja eamit diđii dan; loahpaid son attii apoastaliidda.  </verse>
          <verse number="3"> De Biehtár dajai: «Ananias, manne Sáhtán lea deavdán du váimmu, go don geahččalat gielistit Bassi Vuigŋii ja doaladit alccesat oasi dan ruđas maid ožžot bealddu ovddas?  </verse>
          <verse number="4"> Ii go bealdu gullan dutnje ovdal go vuvdet dan? Ja go de ledjet vuovdán, eai go dalle ruđat gullan dutnje? Mo dakkár jurdagat sáhtte badjánit du váibmui? It don leat gielistan olbmuid, muhto Ipmila.»  </verse>
          <verse number="5"> Go Ananias gulai dáid sániid, de gahčai dasa ja jámii. Ja stuora ballu bođii buohkaide geat gulle dan birra.  </verse>
          <verse number="6"> Muhtun nuorra olbmát gisse jábmi, gudde su olggos ja hávdádedje su.</verse>
          <verse number="7"> Sullii golbma diimmu dás maŋŋil bođii su eamit sisa, ii ge son diehtán mii lei dáhpáhuvvan.  </verse>
          <verse number="8"> Biehtár jearai: «Daja munnje, dá go lei buot maid doai oaččuide bealddu ovddas?» Nisu vástidii: «Lei, die lei buot.»  </verse>
          <verse number="9"> Biehtár dajai sutnje: «Mo doai sáhtiide soabadit geahččalit Hearrá Vuoiŋŋa? Gula, uvssa olggobealde gullojit sin lávkkit geat leat hávdádan du boatnjá; sii guddet du ge olggos.» </verse>
          <verse number="10"> Dan seammás nisu gahčai Biehtára julggiid ovdii ja attii vuoiŋŋas. Go nuorra olbmát bohte sisa, de gávdne su jápmán, ja sii gudde su olggos ja hávdádedje su boatnjás báldii. </verse>
          <verse number="11"> Stuora ballu bođii oppa searvegoddái ja buohkaide geat gulle dan.</verse>
        </section>
        <section title="Mearkkat ja oavdudagut">
          <verse number="12"> Ollu mearkkat ja oavdudagut dáhpáhuvve olbmuid gaskkas apoastaliid gieđaid bokte. Buot oskkolaččat bisso ovttamielalažžan ja lávejedje čoagganit Salomo geađgestoalpohállii. </verse>
          <verse number="13"> Ii oktage eará duostan servvoštallat singuin, muhto álbmot anii sin alla árvvus. </verse>
          <verse number="14"> Eanet ahte eanet olbmot, stuora lohku olbmát ja nissonat, oskugohte Hearrái ja sii lasihuvvojedje oskkolaččaid jovkui. </verse>
          <verse number="15"> Sii gudde velá buhcciid ge geainnuid ala ja vellehedje sin seaŋggaid ja guoddinseaŋggaid ala, vai juobe Biehtára suoivva ge deaivvašii sin go váccii meattá. </verse>
          <verse number="16"> Maiddái Jerusalema biras gávpogiin bohte ollu olbmot geat bukte mielddiset buhcciid ja dakkáriid geaid buhtismeahttun vuoiŋŋat givssidedje, ja buohkat dearvvašmahttojuvvojedje.</verse>
        </section>
        <section title="Apoastalat Ráđi ovddas">
          <verse number="17"> Dalle bajimušbáhppa ja buot su doarjaleaddjit, dat lea saddukealaččaid bellodat, čuožžiledje dievva áŋgirvuođas </verse>
          <verse number="18"> ja válde apoastaliid gitta ja bidje sin gávpotgiddagassii. </verse>
          <verse number="19"> Muhto Hearrá eŋgel rabai giddagasa uvssaid ihkku, doalvvui sin olggos ja celkkii: </verse>
          <verse number="20"> «Mannet tempelšilljui ja sárdnidehket olbmuide buot eallima sániid.» </verse>
          <verse number="21"> Go sii gulle dan, de manne tempelii árrat nuppi iđida ja oahpahedje olbmuid. Dan botta bajimušbáhppa ja su bealušteaddjit gohččo čoahkkái Ráđi, oppa Israela vuorrasiid. Sii gohččo viežžat apoastaliid giddagasas. </verse>
          <verse number="22"> Muhto go bálvaleaddjit bohte dohko, de eai gávdnan sin doppe. Bálvaleaddjit bohte ruovttoluotta ja muitaledje: </verse>
          <verse number="23"> «Mii gávnnaimet giddagasa fuolalaččat lohkkaduvvon ja fávttaid čuožžumin uvssaid ovddas. Muhto go mii rabaimet uvssaid, de eat gávdnan ovttage siste.» </verse>
          <verse number="24"> Go tempelfávttaid kommandánta ja bajitbáhpat gulle dan, de šadde eahpádussii ja imaštedje gaskaneaset mii duođaid lei dáhpáhuvvan. </verse>
          <verse number="25"> Dan seammás bođii muhtun ja muitalii sidjiide: «Dat olbmát geaid dii bijaidet giddagassii, čužžot dál tempelšiljus oahpaheamen olbmuid.» </verse>
          <verse number="26"> Kommandánta ja fávttat manne dohko ja vižže sin, muhto eai fal veahkaválddálašvuođain; sii balle ahte olbmot geađgádit sin. </verse>
          <verse number="27"> Sii válde apoastaliid mielddiset ja dolvo sin Ráđi ovdii. De bajimušbáhppa dutkagođii apoastaliid: </verse>
          <verse number="28"> «Mii gilddiimet din garrasit oahpaheames dán olbmá nammii. Ja dattege lehpet viiddidan ohpodet miehtá Jerusalema ja áigubehtet diktit dien olbmá vara boahtit min badjelii.» </verse>
          <verse number="29"> Muhto Biehtár ja eará apoastalat vástidedje: «Olmmoš ferte jeagadit Ipmila eanebut go olbmuid. </verse>
          <verse number="30"> Min máddariid Ipmil bajásčuoččáldahtii Jesusa, gean dii heŋgiidet ruossamurrii ja gottiidet. </verse>
          <verse number="31"> Su lea Ipmil bajidan ja bidjan olgeš gieđas beallái oaivámužžan ja beastin, addin dihtii Israelii jorgalusa ja suttuid ándagassii addojumi. </verse>
          <verse number="32"> Mii leat buot dáid daguid duođašteaddjit, nu maiddái Bassi Vuoigŋa gean Ipmil lea addán sidjiide geat jeagadit su.»</verse>
          <verse number="33"> Go sii gulle dán, de moaráskedje ja árvaledje goddit sin. </verse>
          <verse number="34"> Muhto de čuožžilii Ráđis muhtun olmmái, farisealaš Gamaliel, láhkaoahpaheaddji, gean olles álbmot anii alla árvvus. Son gohčui sin doalvut apoastaliid olggos oanehis boddui </verse>
          <verse number="35"> ja de sárdnugođii: «Israellaččat, smihttet dárkilit maid dahkabehtet dáiguin olbmáiguin. </verse>
          <verse number="36"> Dovle bođii Teudas ovdan; son anii iežas stuora olmmájin, ja sullii njeallječuođi olbmo čuovvuledje su. Muhto son goddojuvvui, ja buot su čuovvut bieđganedje ja jávke. </verse>
          <verse number="37"> Su maŋŋil, álbmotlohkama áiggi, bođii galilealaš Judas, gii oaččui olbmuid mielddis stuibmái. Son ge goddojuvvui, ja buohkat geat ledje čuvvon su, bieđganedje. </verse>
          <verse number="38"> Ja dál cealkkán didjiide: Diktet dáid olbmáid ráfis, luitet sin mannat. Jos dát leažžá dušše olbmuid dáhttu ja dahku, de das ii boađe mihkkege. </verse>
          <verse number="39"> Muhto jos dat bođeš Ipmilis, de dii ehpet veaje bissehit sin. Váruhehket, ahte ehpet gártta doarrut Ipmila vuostái.» Sii čuvvo su rávvaga </verse>
          <verse number="40"> ja gohččo apoastaliid sisa fas, spihččehedje sin ja gilde sin sárdnideames Jesusa nammii. De sii luite sin mannat. </verse>
          <verse number="41"> Apoastalat guđđe Ráđi ja illudedje go ledje adnojuvvon dohkálažžan hiddjiduvvot Jesusa nama dihtii. </verse>
          <verse number="42"> Nugo ovdal sii oahpahedje tempelis ja ruovttuin ja sárdnidedje beaivválaččat ahte Jesus lea Messias.</verse>
        </section>
      </chapter>
      <chapter title="Kapittel 6">
        <section title="Čiežas válljejuvvojit bálvalandoibmii">
          <verse number="1"> Dán áiggi, go máhttájeddjiid lohku dađistaga lassánii, de searvegotti greikkagielat juvddálaččat nimmoredje hebreagielagiid vuostái, danne go sin leaskkat govssáhalle beaivválaš borramušjuogadeamis.  </verse>
          <verse number="2"> Dat guoktenuppelogis gohččo dalle čoahkkái buot máhttájeddjiid ja dadje: «Ii livčče riekta jos mii heaittášeimmet sárdnideames Ipmila sáni dan dihtii go fertet lágidit biepmuid.  </verse>
          <verse number="3"> Oskuguoimmit, válljejehket iežadet searvvis čieža olbmá geain lea buorre beaggin ja geat leat dievva Vuoiŋŋas ja viisodagas; sin mii bidjat dán bálvalussii.  </verse>
          <verse number="4"> Muhto mii áigut bissut rohkadallamis ja sáni bálvaleamis.»  </verse>
          <verse number="5"> Olles joavkku mielas lei dát buorre evttohus. Ja sii válljejedje Stefanusa, olbmá gii lei dievva oskkus ja Bassi Vuoiŋŋas, ja Filipa, Prokorusa, Nikanora, Timona, Parmenasa ja Nikolaosa, antiokialaš olbmá gii lei proselyhtta.  </verse>
          <verse number="6"> Sii divvo sin apoastaliid ovdii, geat rohkadalle ja bidje gieđaideaset sin ala.</verse>
          <verse number="7"> Ipmila sátni ovdánii, ja máhttájeddjiid lohku Jerusalemis lassánii sakka. Ollu báhpat ge vuostáiválde oskku.</verse>
        </section>
        <section title="Stefanus">
          <verse number="8"> Stefanus lei dievva árpmus ja fámus ja dagai stuora oavdudaguid ja mearkkaid olbmuid gaskkas.  </verse>
          <verse number="9"> De bohte muhtumat dan synagogas mii gohčoduvvo friddjandahkkojuvvomiid synagogan. Das ledje kyrenelaččat ja aleksandrialaččat, ja Kilikia ja Asia eanangotti olbmot. Sii nákkáhallagohte Stefanusiin. </verse>
          <verse number="10"> Muhto eai sii birgen dan viissisvuođa ja Vuoiŋŋa vuostái mii lei su sániin. </verse>
          <verse number="11"> Dalle sii suollemasat dájuhedje muhtumiid dadjat: «Mii leat gullan su bilkideamen Movssesa ja Ipmila.» </verse>
          <verse number="12"> Nu sii háhttejedje álbmoga, vuorrasiid ja čálaoahppavaččaid, ja dasto sii bohte ja dohppejedje Stefanusa ja dolvo su Ráđi ovdii. </verse>
          <verse number="13"> Doppe sii bukte vearreduođašteddjiid geat dadje: «Dát olmmái ii heaitte sárdnumis bassi báikki ja lága vuostái. </verse>
          <verse number="14"> Mii gulaimet su dadjamin ahte nasaretlaš Jesus áigu duššadit dán báikki ja rievdadit daid vieruid maid Movsses lea addán midjiide.» </verse>
          <verse number="15"> Buohkat geat ledje Ráđis, gehčče sutnje ja oidne ahte su ámadadju lei dego eŋgela muođut.</verse>
        </section>
      </chapter>
      <chapter title="Kapittel 7">
        <verse number="1"> Bajimušbáhppa jearai: «Lea go dát duohta?» Maiddái Sávlos ge mieđai dasa ahte Stefanus goddojuvvui.</verse>
        <verse number="2"> Stefanus vástidii: Guldalehket mu, álbmotguoimmit ja álbmoga áhčit! Hearvásvuođa Ipmil almmustahtii iežas min áhččái Abrahamii dalle go son orui Mesopotamias ovdal go son ássagođii Karanii,  </verse>
        <verse number="3"> ja celkkii sutnje: Vuolgge eret eatnamisttát ja sogastat ja mana dan eatnamii man mun čájehan dutnje.  </verse>
        <verse number="4"> Dalle Abraham guđii Kaldea eatnama ja ásaiduvai Karanii, ja maŋŋil go su áhčči lei jápmán, de Ipmil gohčui su fárret dán eatnamii gos dii dál ássabehtet.  </verse>
        <verse number="5"> Ii son addán sutnje maidege das opmodahkan, ii oppa juolggi viiddu ge, muhto son lohpidii addit sutnje eatnama oapmin, sutnje ja su nállái, vaikko sus eai lean mánát.  </verse>
        <verse number="6"> Ipmil celkkii: Su nálli šaddá orrut vierisin amas eatnamis, gos sii leat šlávvan ja sordojuvvojit njeallječuođi jagi.  </verse>
        <verse number="7"> Muhto, celkkii Ipmil, mun áiggun dubmet dan álbmoga man šlávvan sii leat, ja dasto sii vulget olggos dan eatnamis ja bálvalit mu dán báikkis.  </verse>
        <verse number="8"> Ipmil attii sutnje birračuohpahusa lihtu, ja son šattai Issáha áhččin ja birračuohpai su gávccát beaivvi. Issát šattai Jáhkoba áhččin, ja Jáhkot šattai min álbmoga guoktenuppelot máttarvánhemiid áhččin.</verse>
        <verse number="9"> Máddarat gáđaštišgohte Jovsseha ja vuvde su Egyptii. Muhto Ipmil lei su mielde </verse>
        <verse number="10"> ja gájui su buot áŧestusain. Ipmil attii sutnje árpmu ja viissisvuođa nu ahte farao, Egypta gonagas, luohttigođii sutnje, ja bijai su hálddašit Egypta ja oppa iežas dállodoalu. </verse>
        <verse number="11"> De bođii nealgeheahti olles Egyptii ja Kanaanii, ja vártnuhisvuohta lei stuoris. Eai min máddarat ge fidnen biepmu. </verse>
        <verse number="12"> Go Jáhkot gulai ahte Egyptas lei gordni, de vuolggahii min máddariid dohko vuosttaš gearddi. </verse>
        <verse number="13"> Muhto nuppi gearddi go sii bohte, de Jovsset almmustahtii iežas vieljaidasas, ja farao bođii diehtit Jovsseha soga birra. </verse>
        <verse number="14"> Dalle Jovsset rávkkai lusas áhčis Jáhkoba ja olles joavkkus, oktiibuot čiežalogivihttasa. </verse>
        <verse number="15"> Ja Jáhkot manai dasto Egyptii. Dohko son jámii, nugo min máddarat ge. </verse>
        <verse number="16"> Sii dolvojuvvojedje Šikemii ja hávdáduvvojedje dan hávdái man Abraham lei oastán Hamora bártniin Šikemis ja máksán silbbain.</verse>
        <verse number="17"> Áigi lahkanii go Ipmila lohpádus Abrahamii galggai ollašuvvat, ja álbmot lassánii ja stuorui Egyptas </verse>
        <verse number="18"> dassážii go šattai ođđa gonagas guhte ii dovdan Jovsseha. </verse>
        <verse number="19"> Son gávvilušai min álbmoga vuostái, sorddii min máddariid ja bággii sin bidjat olggos njuoratmánáideaset amaset sii beassat eallit. </verse>
        <verse number="20"> Dan áiggi Movsses riegádii. Son lei čáppa mánná gean Ipmil anii ráhkisin. Golbma mánu son bibmojuvvui áhčis dálus. </verse>
        <verse number="21"> Dasto biddjojuvvui olggos, muhto farao nieida gávnnai su ja bajásgesii su iežas bárdnin. </verse>
        <verse number="22"> Movssesii oahpahuvvui buot egyptalaš viisodat, ja son lei fámolaš sihke sániin ja daguin.</verse>
        <verse number="23"> Go Movsses lei njealljelot jagi boaris, de hálidišgođii oahppaladdat álbmotguimmiidis, israellaččaid. </verse>
        <verse number="24"> Go son oinnii mo muhtun sis illástuvvui, de Movsses doamihii veahkehit su ja gottii egyptalačča mávssahan dihtii illástuvvan olbmá. </verse>
        <verse number="25"> Son navddii ahte su álbmotguoimmit áddešedje ahte Ipmil lei válljen su sin beastin, muhto eai sii ádden dan. </verse>
        <verse number="26"> Nuppi beaivvi son bođii go guovttis sis leigga doarrumin gaskaneaskka, ja son geahččalii soabahit sudno ja dajai: «Olbmát, doai han leahppi álbmotguimmežat! Manne doai dahkabeahtti vearrut goappat guoibmáseatte?» </verse>
        <verse number="27"> Muhto son guhte lei dahkan vearrut nubbái, hoigadii Movssesa eret ja dajai: «Gii lea bidjan du min oaivámužžan ja duopmárin? </verse>
        <verse number="28"> Dáiddát áigut mu ge goddit, nugo ikte goddet egyptalačča?» </verse>
        <verse number="29"> Go Movsses gulai dán, de báhtarii, ja son ásaiduvai vierisin Midianii, gos sutnje riegádedje guokte bártni. </verse>
        <verse number="30"> Go njealljelot jagi ledje vássán, de eŋgel almmustuvai sutnje Sinaivári meahcis buolli bastilislánjá dollanjuokčamiin. </verse>
        <verse number="31"> Go Movsses oinnii dán, de ovddošii dan oainnáhusa, ja go manai lagabuidda geahččat, de gullui Hearrá jietna: </verse>
        <verse number="32"> Mun lean du máddariid Ipmil, Abrahama ja Issáha ja Jáhkoba Ipmil. De Movsses doarggistišgođii ii ge duostan geahččat. </verse>
        <verse number="33"> Muhto Hearrá celkkii sutnje: Nuola gápmagiiddát julggiinat! Dasgo dat báiki gos don leat čuožžumin, lea bassi eanan. </verse>
        <verse number="34"> Mun lean oaidnán mo mu álbmot sordojuvvo Egyptas ja gullan sin šuohkkimiid, ja mun lean njiedjan beastit sin. Boađe dál! Mun vuolggahan du Egyptii.</verse>
        <verse number="35"> Dán Movssesa israellaččat biehttaledje go dadje: Gii lea dahkan du oaivámužžan ja duopmárin? Muhto aiddo su Ipmil vuolggahii oaivámužžan ja gáddjun go eŋgel almmustuvai bastilislánjás sutnje veahkkin. </verse>
        <verse number="36"> Aiddo son doalvvui sin eret Egyptas ja dagai oavdudaguid ja mearkkaid Egyptas, Ruksesmearas ja njealljelot jagi meahcis. </verse>
        <verse number="37"> Dát Movsses celkkii israellaččaide: Ipmil čuoččáldahttá didjiide mu lágán profehta álbmotguimmiideattet gaskkas. </verse>
        <verse number="38"> Aiddo son, dalle go álbmot lei čoagganan meahccái, almmuhii min máddariidda dan maid eŋgel sártnui sutnje Sinaiváris. Son vuostáiválddii ealli sániid, addin dihtii daid midjiide. </verse>
        <verse number="39"> Muhto min máddarat eai dáhtton jeagadit su. Sii hoigadedje su eret, ja váimmuineaset sii ehce ruovttoluotta Egyptii </verse>
        <verse number="40"> ja dadje Aronii: «Ráhkat midjiide ipmiliid mat jođihivčče min. Dasgo mii eat dieđe mii lea dáhpáhuvvan dán Movssesii gii doalvvui min eret Egyptas.» </verse>
        <verse number="41"> Nu sii ráhkadedje gálbbi ja oaffarušše dan eahpeipmilii, ja sii illudedje gieđaideaset dujiid dihtii. </verse>
        <verse number="42"> Muhto Ipmil jorggihii sis eret ja guđii sin bálvalit almmi násttiid, nugo lea čállojuvvon profehtaid girjái: Israela sohka, lehpet go oaffaruššan munnje njuovvanoaffariid ja eará oaffariid dán njealljelot jagis meahcis?</verse>
        <verse number="43"> Dii guttiidet Moloka goađi ja Raifan-ipmila nástti, daid govaid maid ráhkadeiddet gudnejahttit daid. Dan dihtii mun sirddán din nuppi beallái Babylona.</verse>
        <verse number="44"> Min máddariin lei meahcis duođaštusa goahti. Movsses lei ráhkadan dan nugo Ipmil gohčui, dan ovdagova mielde man Movsses lei oaidnán. </verse>
        <verse number="45"> Min máddarat árbejedje dan ja bukte dan mielddiset go sii Josva láidejumi vuolde válde alcceseaset dan eatnama gos báhkinat ledje ássan, dat geaid Ipmil ájii eret min máddariid ovddas. Nu lei gitta Dávveda beivviid rádjái. </verse>
        <verse number="46"> Dávvet oaččui árpmu Ipmilis ja ánui ahte gávnnašii orrunvistti Jáhkoba sohkii. </verse>
        <verse number="47"> Salomo huksii Ipmilii viesu. </verse>
        <verse number="48"> Buot Alimus ii dattege ása viesuin maid olbmuid gieđat leat huksen. Profehta han cealká:</verse>
        <verse number="49"> Albmi lea mu truvdnu, ja eanan lea mu julggiid vuloš. Makkár viesu dii huksešeiddet munnje, cealká Hearrá, ja gos ba livččii mu vuoiŋŋastanbáiki?</verse>
        <verse number="50"> Ii go mu giehta leat sivdnidan buot dán?</verse>
        <verse number="51"> Ceaggás niskkit dii lehpet, ja birračuohpakeahttá sihke váimmut ja bealjit! Álelassii dii vuostálastibehtet Bassi Vuoiŋŋa nugo din máddarat, nu dii ge. </verse>
        <verse number="52"> Lea go goassege leamaš profehta gean din máddarat eai leat doarrádallan? Sii godde sin geat einnostedje ahte Vanhurskkis galggai boahtit. Ja dál dii lehpet beahttán ja goddán su, </verse>
        <verse number="53"> dii geaidda eŋgelat bukte lága, muhto dii ehpet doallan dan.</verse>
        <section title="Stefanus geađgáduvvo">
          <verse number="54"> Go sii gulle dan, de sii moaráskedje sutnje nu ahte gáske bániid. </verse>
          <verse number="55"> Muhto Stefanus lei dievva Bassi Vuoiŋŋas, ja son geahčai almmi guvlui, oinnii Ipmila hearvásvuođa ja Jesusa čuožžumin Ipmila olgeš gieđa bealde. </verse>
          <verse number="56"> Son dajai: «Mun oainnán almmi rabasin ja Olbmobártni čuožžumin Ipmila olgeš gieđa bealde.» </verse>
          <verse number="57"> Muhto dalle sii huikkádedje alla jienain ja dahppe beljiideaset gieđaiguin, ja oktan olmmájin fallehedje su. </verse>
          <verse number="58"> Sii ádje su olggos gávpogis ja geađgádedje su. Vihtanat nulle olgguldasbiktasiiddiset ja bidje daid nuorra olbmá julggiid ovdii gean namma lei Sávlos. </verse>
          <verse number="59"> Go sii ledje geađgádeamen Stefanusa, de son rohkadalai: «Hearrá Jesus, vuostáiváldde mu vuoiŋŋa.» </verse>
          <verse number="60"> De son luoitádii čippiidis ala ja čuorvvui alla jienain: «Hearrá, ale logahala sidjiide dán suttu.» Dáiguin sániiguin son nohkai.</verse>
        </section>
      </chapter>
      <chapter title="Kapittel 8">
        <section title="Doarrádallan">
          <verse number="2"> Muhtun ipmilbalolaš olbmát hávdádedje Stefanusa ja dolle stuora morašváidagiid su muitun.  </verse>
          <verse number="3"> Muhto Sávlos vikkai duššadit searvegotti. Son jođii dáluid mielde ja gaikkui olggos sihke olbmáid ja nissoniid ja bijahii sin giddagassii.</verse>
        </section>
        <section title="Filip Samarias">
          <verse number="4"> Sii geat ledje bieđganaddan juohke guvlui, johtališgohte sárdnideamen evangeliuma.  </verse>
          <verse number="5"> Filip bođii vuolás Samaria oaivegávpogii, ja doppe son sárdnidii Kristusa birra.  </verse>
          <verse number="6"> Ja olles joávku vuhtiiválde Filipa sániid go guldaledje su ja oidne mearkkaid maid son dagai.  </verse>
          <verse number="7"> Dasgo olusiin ledje buhtismeahttun vuoiŋŋat mat vulge sis olggos alla huikasiiguin, ja ollu lápmásat ja skierpmát buoriduvvojedje.  </verse>
          <verse number="8"> Dan gávpogis lei stuora illu.</verse>
          <verse number="9"> Gávpogis lei muhtun Simmon-nammasaš olmmái guhte lei guhká juo noidodagain čádjidahttán samarialaččaid. Son anii iežas stuorisin. </verse>
          <verse number="10"> Buohkat hálle su birra, ja sihke smávvát ja stuorrát dadje: «Dát olmmái lea Ipmila fápmu, mii gohčoduvvo Stuora Fápmun.» </verse>
          <verse number="11"> Sii guldaledje su, danne go son lei guhkes áiggi čádjidahttán sin noidošemiinis. </verse>
          <verse number="12"> Muhto go sii luhtte Filipii gii sárdnidii evangeliuma Ipmila riikka ja Jesus Kristusa nama birra, de sii gásttašuvvojedje, sihke olbmát ja nissonat. </verse>
          <verse number="13"> Simmon ieš ge oskugođii, ja gásttas maŋŋil son bisui Filipa luhtte ja ovddošii daid mearkkaid ja fámolaš daguid maid oinnii.</verse>
          <verse number="14"> Go apoastalat Jerusalemis gulle ahte Samaria lei vuostáiváldán Ipmila sáni, de vuolggahedje Biehtára ja Johanasa dohko. </verse>
          <verse number="15"> Soai bođiiga vuolás ja rohkadalaiga sin ovddas, vai sii oččošedje Bassi Vuoiŋŋa. </verse>
          <verse number="16"> Dasgo Vuoigŋa ii lean velá boahtán guđege badjelii sin searvvis; sii ledje dušše gásttašuvvon Hearrá Jesusa nammii. </verse>
          <verse number="17"> Soai bijaiga gieđaideaskka sin ala, ja sii ožžo Bassi Vuoiŋŋa. </verse>
          <verse number="18"> Muhto go Simmon oinnii ahte Vuoigŋa addojuvvui go apoastalat bijaiga gieđaideaskka sin ala, de son fálai sudnuide ruđaid </verse>
          <verse number="19"> ja dajai: «Addi munnje ge dan fámu, nu ahte dat gean ala mun bijan gieđaidan, oažžu Bassi Vuoiŋŋa!» </verse>
          <verse number="20"> Muhto Biehtár dajai sutnje: «Lehkoset du ruđat ja don garuhuvvon jos oaivvildat ahte sáhtát oastit Ipmila attáldaga ruđain! </verse>
          <verse number="21"> Ii dus leat oassi dahje vuorbi dasa, dasgo du váibmu ii leat vuoiggalaš Ipmila ovddas. </verse>
          <verse number="22"> Jorgal iežat bahávuođastat, ja rohkadala Hearrái ahte son attášii dutnje ándagassii go sáhttet váimmustat diekkáriid oppa jurddašit ge. </verse>
          <verse number="23"> Dasgo mun oainnán ahte don leat dievva bahčavuođa sáhpis ja giddanan vearrivuhtii.» </verse>
          <verse number="24"> Simmon vástidii: «Rohkadalli Hearrái mu ovddas, aman mun deaivvahallat dasa maid doai leahppi dadjan.» </verse>
          <verse number="25"> Maŋŋil go apoastalat leigga duođaštan ja sárdnidan Hearrá sáni, de máhcaiga Jerusalemii, ja dohko jođedettiin soai sárdnideigga evangeliuma ollu Samaria giliin.</verse>
        </section>
        <section title="Filip ja Etiopia gonagasbálvaleaddji">
          <verse number="26"> Hearrá eŋgel sártnui Filipii: «Ráhkkan ja mana lulás dan geainnu mielde mii manná Jerusalemis vuolás Gasai.» Dát geaidnu lea ávdin. </verse>
          <verse number="27"> Filip ráhkkanii ja vulggii. De bođii muhtun alla etiopialaš ámmátolmmái gii bearráigeahčai kandake, dahje Etiopia dronnega, dávviriid. Son lei fitnan Jerusalemis bálvaleamen Ipmila, </verse>
          <verse number="28"> ja dál son lei máhccamin ruoktot ja lei čohkkámin vovnnastis lohkamin profehta Jesaja. </verse>
          <verse number="29"> De Vuoigŋa celkkii Filipii: «Mana vovnna lusa ja biso dan lahka.» </verse>
          <verse number="30"> Filip viegai dohko, ja go gulai su lohkamin profehta Jesaja, de jearai: «Áddet go don maid logat?» </verse>
          <verse number="31"> Olmmái vástidii: «Mo mun áddešin go ii oktage čilge munnje?» De son bivddii Filipa boahtit vovdnasis ja čohkánit iežas báldii. </verse>
          <verse number="32"> Dat bihttá čállagis man son lei lohkamin, lei dát: Nu go sávza mii dolvojuvvo njuvvojuvvot, nugo láppis mii orru jávohaga beaskideaddji ovddas, son ii rahpan njálmmis.</verse>
          <verse number="33"> Go son vuoliduvvui, de váldojuvvui su duopmu eret. Gii máhttá lohkat su maŋisbohttiid logu? Dasgo su heagga lea váldojuvvon eret eatnama alde.</verse>
          <verse number="34"> Gonagasbálvaleaddji dajai Filipii: «Muital munnje gean birra profehta dás sárdnu? Lea go iežas vai muhtun eará birra?» </verse>
          <verse number="35"> De Filip sárdnugođii, ja dán čálabáikki vuođul son sárdnidii sutnje evangeliuma Jesusa birra. </verse>
          <verse number="36"> Ja mátkkoštettiin soai bođiiga muhtun sadjái gos lei čáhci, ja gonagasbálvaleaddji dajai: «Dás lea čáhci. Lea go mihkkege mii hehttešii mu gásttašuvvomis?» </verse>
          <verse number="37"> Filip vástidii: «Jos don oskkut oppa váimmustat, de lea vejolaš.» Gonagasbálvaleaddji dajai: «Mun oskkun ahte Jesus Kristus lea Ipmila Bárdni.» </verse>
          <verse number="38"> De son gohčui orustahttit vovnna, ja guktot njiejaiga čáhcái, sihke Filip ja gonagasbálvaleaddji, ja Filip gásttašii su. </verse>
          <verse number="39"> Go leigga fas čuožžilan bajás čázis, de Hearrá Vuoigŋa rohttii Filipa su luhtte eret, ii ge gonagasbálvaleaddji oaidnán šat su, muhto son jotkkii mátkkis ilolažžan. </verse>
          <verse number="40"> Muhto Filip oidnojuvvui fas Ašdodas, ja son sárdnidii evangeliuma buot gávpogiin gos son jođii, gitta Kesarea rádjái.</verse>
        </section>
      </chapter>
      <chapter title="Kapittel 9">
        <section title="Sávlosa jorgalus">
          <verse number="1"> Sávlos lei ain dievva vašis Hearrá máhttájeddjiide ja uhkidii goddit sin. Son manai bajimušbáhpa lusa  </verse>
          <verse number="2"> ja siđai sus Damaskusa synagogaide fápmudusreivve mii attii sutnje vuoigatvuođa váldit gitta sin geaid gávnnai ja geat čuvvo Hearrá Geainnu, sihke olbmáid ja nissoniid, ja doalvut sin Jerusalemii.  </verse>
          <verse number="3"> Go lei jođus ja lahkanišgođii Damaskusii, de almmi čuovga fáhkkestaga báitigođii su birra.  </verse>
          <verse number="4"> Son gahčai eatnamii ja gulai jiena mii celkkii sutnje: «Sávlos, Sávlos, manne doarrádalat mu?»  </verse>
          <verse number="5"> Son jearai: «Hearrá, gii don leat?» Ja jietna vástidii: «Mun lean Jesus, gean don doarrádalat.  </verse>
          <verse number="6"> Muhto čuožžil dál ja mana gávpogii. Doppe oaččut diehtit maid don galggat dahkat.»  </verse>
          <verse number="7"> Su mátkeguoimmit čužžo das jávohaga; sii gulle jiena, muhto eai oaidnán ovttage.  </verse>
          <verse number="8"> Sávlos čuožžilii, muhto go rabai čalmmiidis, de ii oaidnán maidege. Sii fertejedje váldit su gihtii ja láidet su Damaskusii.  </verse>
          <verse number="9"> Son lei čalmmeheapmin golbma beaivvi, ii ge son borran ii ge juhkan.</verse>
          <verse number="10"> Damaskusis orui máhttájeaddji gean namma lei Ananias. Hearrá celkkii sutnje oainnáhusas: «Ananias!» Son vástidii: «Dá mun lean, Hearrá.» </verse>
          <verse number="11"> Ja Hearrá celkkii: «Mana Judasa vissui Njulgesgeainnus ja jeara Sávlosa gii lea Tarsosis eret. Dasgo son lea dál rohkadallamin. </verse>
          <verse number="12"> Son lea oainnáhusas oaidnán Ananias-nammasaš olbmá boahtimin ja bidjamin gieđaid su ala, vai son oččošii oainnu fas.» </verse>
          <verse number="13"> Ananias vástidii: «Hearrá, mun lean gullan olusiid muitaleamen dán olbmá ja buot baháid birra maid son lea dahkan du iežat olbmuide Jerusalemis. </verse>
          <verse number="14"> Ja son lea dál boahtán deike bajitbáhpaid fámuin váldit gitta buohkaid geat rávket du nama.» </verse>
          <verse number="15"> Muhto Hearrá celkkii sutnje: «Mana dal dohko. Dasgo mun lean válljen su iežan gaskaoapmin doalvut mu nama báhkiniid, gonagasaid ja Israela álbmoga ovdii. </verse>
          <verse number="16"> Mun áiggun čájehit sutnje man ollu son ferte gillát mu nama dihtii.» </verse>
          <verse number="17"> De Ananias vulggii, ja son bođii vissui, bijai gieđaidis su ala ja celkkii: «Sávlos, vieljažan! Hearrá lea vuolggahan mu, Hearrá Jesus guhte almmustuvai dutnje go don ledjet boahtimin deike, vai don oččošit fas oainnu ja devdojuvvošit Bassi Vuoiŋŋain.» </verse>
          <verse number="18"> Dan seammás loggásedje Sávlosa čalmmiin dego čuopmasat, ja son oaidnigođii. De son čuožžilii ja gásttašuvvui. </verse>
          <verse number="19"> Go son lei boradan, de vuoimmáiduvai fas. Sávlos orui moadde beaivvi máhttájeddjiid luhtte Damaskusis, </verse>
          <verse number="20"> gos son dakkaviđe sárdnidišgođii synagogain ahte Jesus lea Ipmila Bárdni. </verse>
          <verse number="21"> Buohkat geat gulle dán, ovddošedje sakka ja dadje: «Ii go son lean dat gii Jerusalemis vikkai duššadit sin geat čurvot dan nama? Ii go son boahtán deike váldit gitta ja doalvut sin bajitbáhpaid lusa?» </verse>
          <verse number="22"> Sávlos nanosmuvai dađistaga, ja son jávohuhtii Damaskusa juvddálaččaid go čájehii sidjiide čielgasit ahte Jesus lea Messias.</verse>
          <verse number="23"> Muhtun áiggi geažes juvddálaččat lihtodišgohte goddit su. </verse>
          <verse number="24"> Muhto Sávlos bođii diehtit sin bahás áigumuša. Sii fáktejedje gávpotpoarttaid ijatbeaivvi, vai beasašedje goddit su. </verse>
          <verse number="25"> Muhto muhtun ija su máhttájeaddjit veahkehedje su báhtarit ja luite su vuolás gore siste gávpotmuvrra olggobeallái.</verse>
        </section>
        <section title="Sávlos Jerusalemis">
          <verse number="26"> Go Sávlos bođii Jerusalemii, de geahččalii servvoštallat máhttájeddjiiguin. Muhto buohkat balle sus, dasgo eai jáhkkán ahte son lea máhttájeaddji. </verse>
          <verse number="27"> Barnabas válddii su dasto mielde ja doalvvui su apoastaliid lusa ja muitalii sidjiide mo Sávlos geainnu alde lei oaidnán Hearrá, mo Hearrá lei sárdnon Sávlosii ja mo son Damaskusis lei sárdnidan roahkkadit Jesusa nammii. </verse>
          <verse number="28"> Dás maŋŋil Sávlos elii ja vádjolii sin gaskkas Jerusalemis ja sárdnidii roahkkadit Hearrá nammii. </verse>
          <verse number="29"> Son sártnui ja nákkáhalai greikkagielat juvddálaččaiguin, muhto sii bivde goddit su. </verse>
          <verse number="30"> Go oskuvieljat bohte diehtit dán, de sii dolvo su Kesareai ja vuolggahedje su viidáseabbot Tarsosii.</verse>
          <verse number="31"> Searvegottiin lei dál ráfi miehtá Judea ja Galilea ja Samaria. Dat huksejuvvojedje ja elle Hearrá balus, ja dat sturro Bassi Vuoiŋŋa fámu bokte.</verse>
        </section>
        <section title="Biehtár dahká oavdudaguid">
          <verse number="32"> Biehtár jođii báikkis báikái ja bođii maiddái Ipmila olbmuid lusa geat ásse Lyddas. </verse>
          <verse number="33"> Doppe deaivvai muhtun Aineas-nammasaš olbmá guhte lei lámis ja lei leamaš seaŋggabuorrin gávcci jagi. </verse>
          <verse number="34"> Biehtár dadjá sutnje: «Aineas, Jesus Kristus dearvvašmahttá du. Čuožžil ja láže seaŋggat!» Son čuožžilii dallánaga. </verse>
          <verse number="35"> Buohkat geat ásse Lyddas ja Sáronis, oidne su, ja sii jorgaledje Hearrái.</verse>
          <verse number="36"> Joppes lei máhttájeddjiid gaskkas muhtun nisu gean namma lei Tabita, greikkagillii Dorkas. Son dagai ollu buriid ja anii fuola gefiin. </verse>
          <verse number="37"> Muhto aiddo dáid áiggiid son buohccái ja jámii, ja sii basse su ja bidje su muhtun loktalatnjii. </verse>
          <verse number="38"> Lydda lea Joppe lahka, ja go máhttájeaddjit gulle ahte Biehtár lei doppe, de vuolggahedje guokte olbmá su lusa dáiguin sániiguin: Doama dakkaviđe min lusa! </verse>
          <verse number="39"> Biehtár ráhkkanii dallánaga ja vulggii sudno mielde. Go son joavddai, de sii dolvo su loktii, gos buot leaskkat čoahkkanedje čieru su birra. Sii čájehedje sutnje báiddiid ja gávttiid maid Dorkas lei gorron go ain lei sin luhtte. </verse>
          <verse number="40"> Dallánaga Biehtár gohčui buohkaid olggos, čippostii ja rohkadalai. De jorggihii jábmi guvlui ja dajai: «Tabita, čuožžil!» Nisu rabai čalmmiidis, ja go oinnii Biehtára, de čohkkedii. </verse>
          <verse number="41"> Biehtár geigii sutnje gieđa ja veahkehii su čuoččat. De gohčui sisa oskkolaččaid oktan leaskkaiguin ja čájehii sidjiide Dorkasa eallin. </verse>
          <verse number="42"> Dát dáhpáhus bekkii miehtá Joppe ja olusat oskugohte Hearrái. </verse>
          <verse number="43"> Biehtár orui viehka guhká Joppes muhtun Simmona luhtte gii lei náhkkebárkejeaddji.</verse>
        </section>
      </chapter>
      <chapter title="Kapittel 10">
        <section title="Biehtár ja Kornelius">
          <verse number="1"> Kesareas lei muhtun Kornelius-nammasaš olmmái guhte bálvalii offisearan nu gohčoduvvon italialaš soahteossodagas.  </verse>
          <verse number="2"> Son lei ipmilbalolaš olmmái nugo buohkat su dálus, ja son attii valjis attáldagaid juvddálaččaide ja lei álelassii rohkadallamin Ipmilii.</verse>
          <verse number="3"> Muhtun beaivvi ovccát diimmu birrasiid son oinnii čielgasit oainnáhusas Ipmila eŋgela guhte bođii su lusa ja celkkii sutnje: «Kornelius!»  </verse>
          <verse number="4"> Kornelius gávkkai suorganemiin eŋgelii ja jearai: «Hearrá, maid don dáhtut?» Eŋgel vástidii sutnje: «Du rohkosat ja attáldagat leat badjánan Ipmila ovdii, ja son lea muitán du.  </verse>
          <verse number="5"> Vuolggat dál moaddása Joppii viežžat muhtun Simmon-nammasaš olbmá guhte maiddái gohčoduvvo Biehtárin.  </verse>
          <verse number="6"> Son orru náhkkebárkejeaddji Simmona luhtte gean viessu lea mearragáttis.»  </verse>
          <verse number="7"> Go eŋgel guhte sártnui sutnje, lei jávkan, de son gohčui lusas guoktása bálvaleddjiinis ja ovtta ipmilbalolaš soalddáha, ovtta su lagamuš olbmáin.  </verse>
          <verse number="8"> Son čilgii sidjiide visot ja vuolggahii sin Joppii.</verse>
          <verse number="9"> Nuppi beaivvi, go sii ledje johtimin ja lahkanišgohte Joppii, de Biehtár manai guđat diimmus viessodáhki ala rohkadallat. </verse>
          <verse number="10"> Son nealgugođii ja hálidii borrat. Dan botta go sii ledje lágideamen borramuša, son rohttašuvai Vuoiŋŋas. </verse>
          <verse number="11"> De son oaidná almmi rabasin ja dego stuora beavdeliinni boahtimin vuolás. Dat luitojuvvo eatnama ala čiegaid duohken. </verse>
          <verse number="12"> Dan alde ledje juohkelágán njealjejuolggat eallit, njoammut ja almmi lottit. </verse>
          <verse number="13"> Ja jietna sártnui sutnje; «Biehtár, čuožžil, njuova ja bora.» </verse>
          <verse number="14"> Muhto Biehtár vástidii: «In eisege, Hearrá! Dasgo mun in leat goassege borran maidege eahpebasiid dahje buhtismeahttumiid.» </verse>
          <verse number="15"> Nuppádassii jietna sártnui sutnje: «Dan maid Ipmil lea buhtistan, it galgga don atnit buhtismeahttumin.» </verse>
          <verse number="16"> Dát dáhpáhuvai golmma geardde, ja de liidni váldojuvvui fas bajás albmái.</verse>
          <verse number="17"> Go Biehtár ain lei ipmašis ja árvaleamen maid dat oainnáhus mearkkašii, de Korneliusa áirasat bohte. Sii ledje jearahan Simmona viesu ja čužžo dál poartta ovddas. </verse>
          <verse number="18"> Sii čurvejedje sisa ja jerre lea go das guossin Simmon gii gohčoduvvo Biehtárin. </verse>
          <verse number="19"> Biehtár lei ain smiehttamin oainnáhusas go Vuoigŋa celkkii: «Golbma olbmá jearahit du. </verse>
          <verse number="20"> Doapmal vuolás sin lusa ja čuovo sin ájahalakeahttá, dasgo mun lean vuolggahan sin.» </verse>
          <verse number="21"> Biehtár manai vuolás olbmáid lusa ja dajai: «Mun lean dat gean dii ohcabehtet. Manne lehpet boahtán deike?» </verse>
          <verse number="22"> Sii vástidedje: «Offiseara Kornelius lea vuolggahan min; son lea vanhurskkis ja ipmilbalolaš olmmái geas lea buorre beaggin oppa juvddálaš álbmogis. Bassi eŋgel gohčui su viežžat du su vissui ja gullat mii dus lea cealkámuššan.» </verse>
          <verse number="23"> De Biehtár gohčui sin sisa, ja sii ledje su guossin. Nuppi beaivvi son vulggii singuin, ja muhtumat Joppe oskuvieljain ge vulge mielde.</verse>
          <verse number="24"> Beaivvi maŋŋil sii jovde Kesareai. Kornelius lei vuordimin sin ja lei gohččon čoahkkái fulkkiidis ja lagamus ustibiiddis. </verse>
          <verse number="25"> Go Biehtár lei mannamin sisa, de Kornelius bođii su ovddal ja luoitádii su julggiid ovdii. </verse>
          <verse number="26"> Muhto Biehtár gohčui su čuožžilit ja dajai: «Čuožžil, mun ge lean dušše olmmoš.» </verse>
          <verse number="27"> Biehtár de manai sisa háleštettiin suinna ja oinnii ollu olbmuid čoahkkanan. </verse>
          <verse number="28"> Son sártnui sidjiide: «Dii diehtibehtet ahte juvddálaččas ii leat lohpi ovttastallat dahje galledit geange guhte gullá amas álbmogii. Muhto Ipmil lea čájehan munnje ahte in galgga atnit nuppi olbmo eahpebassin dahje buhtismeahttumin. </verse>
          <verse number="29"> Go mun gohčohallen deike, de bohten biehttalkeahttá. Muhto dál jearan dis: Manne lehpet rávkan mu boahtit?» </verse>
          <verse number="30"> Kornelius vástidii: «Dán muttos áiggi, njeallje beaivvi dás ovdal, ledjen rohkadallamin ruovttus ovccát diimmu rohkosa. Fáhkkestaga čuožžu olmmái mu ovddas čuovgi biktasat badjelis, </verse>
          <verse number="31"> ja son cealká: Kornelius, Ipmil lea gullan du rohkosa ja muitá du attáldagaid. </verse>
          <verse number="32"> Bija sáni Joppii ja gohčo Simmona, gii gohčoduvvo Biehtárin, boahtit deike. Son lea náhkkebárkejeaddji Simmona guossin gii orru mearragáttis. </verse>
          <verse number="33"> Mun bidjen dakkaviđe sáni dutnje, ja giitu go bohtet. Dál mii leat buohkat čoahkis Ipmila muođuid ovddas gullan dihtii buot dan maid Hearrá lea gohččon du sárdnut.»</verse>
        </section>
        <section title="Biehtára sárdni Korneliusa viesus">
          <verse number="34"> De Biehtár sárdnugođii: «Dál mun duođaid ádden ahte Ipmil ii geahča olbmo hámi beallái, </verse>
          <verse number="35"> muhto son dohkkeha juohkehačča guhte ballá sus ja dahká su dáhtu mielde, makkár álbmogii dal gulaš. </verse>
          <verse number="36"> Dan sáni son vuolggahii israellaččaide go son almmuhii ráfi evangeliuma man Jesus Kristus lea buktán, son guhte lea buohkaid Hearrá. </verse>
          <verse number="37"> Dii diehtibehtet mii lea dáhpáhuvvan miehtá Judea; dat álggii Galileas dan gástta maŋŋil man Johanas sárdnidii: </verse>
          <verse number="38"> Ipmil vuoiddai nasaretlačča Jesusa Bassi Vuoiŋŋain ja fámuin, ja son vádjolii juohke sajis ja dagai buriid ja buoridii buohkaid geat ledje beargalaga fámu vuolde, dasgo Ipmil lei suinna. </verse>
          <verse number="39"> Ja mii leat dan duođašteaddjit maid son dagai sihke juvddálaš giliin ja Jerusalemis. Su sii heŋgejedje murrii ja godde, </verse>
          <verse number="40"> muhto Ipmil bajásčuoččáldahtii su goalmmát beaivvi ja divttii su almmustuvvat, </verse>
          <verse number="41"> ii oppa álbmogii, muhto midjiide geaid Ipmil ovddalgihtii lei válljen duođašteaddjin, midjiide geat jugaimet ja boradeimmet suinna maŋŋil go son lei bajásčuožžilan jábmiid luhtte. </verse>
          <verse number="42"> Ja son gohčui min sárdnidit álbmogii ja duođaštit ahte son lea dat gean Ipmil lea bidjan elliid ja jábmiid duopmárin. </verse>
          <verse number="43"> Su birra duođaštit buot profehtat ja celket ahte juohkehaš guhte osku sutnje, oažžu suttuid ándagassii addojumi su nama bokte.»</verse>
          <verse number="44"> Go Biehtár ain lei sárdnumin, de Bassi Vuoigŋa bođii buohkaid badjelii geat gulle su sániid. </verse>
          <verse number="45"> Oskkolaš juvddálaččat geat ledje boahtán dohko Biehtáriin, hirpmástuvve go Bassi Vuoiŋŋa attáldat golggahuvvui maiddái báhkiniidda ge. </verse>
          <verse number="46"> Dasgo sii gulle sin sárdnumin gielaiguin ja máidnumin Ipmila. </verse>
          <verse number="47"> De Biehtár jearai: «Sáhttá go oktage biehttalit sis čázi ja hehttet sin gásttašuvvomis, go sii leat ožžon Bassi Vuoiŋŋa nugo mii?» </verse>
          <verse number="48"> Ja son gohčui sin gásttašuvvot Jesus Kristusa nammii. Maŋŋil sii dáhtto su orrut sin luhtte moadde beaivvi.</verse>
        </section>
      </chapter>
      <chapter title="Kapittel 11">
        <section title="Biehtára čielggadus Jerusalemis">
          <verse number="1"> Apoastalat ja oskuguoimmit miehtá Judea gulle dál ahte báhkinat ge ledje vuostáiváldán Ipmila sáni.  </verse>
          <verse number="2"> Go Biehtár bođii bajás Jerusalemii, de dat guđet ledje birračuhppojuvvon láite su ja dadje:  </verse>
          <verse number="3"> «Manne don mannet birračuohpakeahtes olbmuid lusa ja boradit singuin?»  </verse>
          <verse number="4"> De Biehtár čilgegođii sidjiide buot, álggus gitta lohppii:</verse>
          <verse number="5"> «Mun ledjen Joppe gávpogis. Go ledjen rohkadallamin, de rohttašuvven ja oidnen oainnáhusa. Juoga bođii vuolás almmis, dego stuora beavdeliidni mii luitojuvvui čiegaid duohken, ja dat bođii vuolás gitta mu rádjái.  </verse>
          <verse number="6"> Geahčadettiinan dasa oidnen eatnama njealjejuolggat elliid, spiriid, njoammuid ja almmi lottiid.  </verse>
          <verse number="7"> Ja gullen jiena ge mii celkkii munnje: «Biehtár, čuožžil, njuova ja bora!»  </verse>
          <verse number="8"> Mun vástidin: «Hearrá, dan in eisege sáhte, dasgo ii goassege leat mihkkege eahpebasiid ja buhtismeahttumiid boahtán mu njálbmái.»  </verse>
          <verse number="9"> Nuppádassii gullui jietna almmis: «Dan maid Ipmil lea buhtistan, it galgga don atnit buhtismeahttumin.» </verse>
          <verse number="10"> Dát dáhpáhuvai golbmii, ja buot váldojuvvui fas bajás albmái. </verse>
          <verse number="11"> Dan seammás golbma olbmá čužžo viesu olggobealde gos mii oruimet; sii ledje vuolggahuvvon Kesareas mu lusa. </verse>
          <verse number="12"> Vuoigŋa gohčui mu vuolgit singuin almmá eahpitkeahttá. Dát guhtta oskuvielja maid vulge mielde, ja mii bođiimet dan olbmá vissui. </verse>
          <verse number="13"> Son muitalii midjiide mo son lei oaidnán eŋgela čuožžumin iežas viesus ja cealkimin: «Bija sáni Joppii ja gohčo Simmona gii gohčoduvvo Biehtárin, boahtit deike. </verse>
          <verse number="14"> Son sárdnida dutnje dan mii beastá du ja oppa du dálu.» </verse>
          <verse number="15"> Ja go mun sárdnidišgohten, de Bassi Vuoigŋa bođii sin badjelii nugo álggus min badjelii. </verse>
          <verse number="16"> Dalle muitájin Hearrá sániid go son celkkii: «Johanas gásttašii čáziin, muhto dii gásttašuvvobehtet Bassi Vuoiŋŋain.» </verse>
          <verse number="17"> Jos nappo Ipmil lea addán sidjiide seammá attáldaga maid mii oaččuimet go oskugođiimet Hearrá Jesus Kristusii, gii dalle mun livččen ahte hehttešin Ipmila?»</verse>
          <verse number="18"> Go sii gulle dán, de lotkkodedje, ja sii máidno Ipmila ja dadje: «Ipmil lea diktán báhkiniid ge jorgalit ja vuoitit eallima!»</verse>
        </section>
        <section title="Antiokia searvegoddi">
          <verse number="19"> Sii guđet bieđganadde doarrádallojumi áiggiid mat álge Stefanusiin, jovde gitta Fenikia, Kyprosa ja Antiokia rádjái, muhto sii sárdnidedje sáni dušše juvddálaččaide. </verse>
          <verse number="20"> Sin gaskkas ledje kyrenelaččat ja kyproslaččat geat bohte Antiokiai gos sárdnidedje evangeliuma Hearrá Jesusa birra maiddái greikalaččaide ge. </verse>
          <verse number="21"> Ja Hearrá giehta lei singuin, nu ahte olusat geat oskugohte, jorgaledje Hearrái. </verse>
          <verse number="22"> Dat mii lei dáhpáhuvvan, bekkii maiddái Jerusalema searvegoddái, ja sii vuolggahedje Barnabasa Antiokiai. </verse>
          <verse number="23"> Go son bođii dohko ja oinnii maid Ipmila árbmu lei duddjon, de illosii ja rávvii buohkaid bissut Hearrá luhtte duođalaš váimmuin. </verse>
          <verse number="24"> Dasgo son lei buorre olmmái, dievva Bassi Vuoiŋŋas ja oskkus. Ja stuora olmmošjoavku vuitojuvvui Hearrái. </verse>
          <verse number="25"> De Barnabas manai Tarsosii ohcat Sávlosa, </verse>
          <verse number="26"> ja go gávnnai, de válddii su mielde Antiokiai. Soai leigga ovttas dainna searvegottiin olles jagi ja oahpaheigga ollu olbmuid. Antiokias gohčoduvvojedje máhttájeaddjit vuosttaš geardde kristtalažžan.</verse>
          <verse number="27"> Dan áiggi bohte muhtun profehtat Jerusalemis vuolás Antiokiai. </verse>
          <verse number="28"> Okta sis, gean namma lei Agabos, čuožžilii ja einnostii Vuoiŋŋa bokte ahte stuora nealgeheahti galggai boahtit miehtá máilmmi. Nu dáhpáhuvai ge keaisár Klaudiusa áiggi. </verse>
          <verse number="29"> Máhttájeaddjit mearridedje vuolggahit veahki oskuguimmiide geat ásse Judeas, iešguhtege nu ollu go suittii. </verse>
          <verse number="30"> Sii dahke dán ja vuolggahedje attáldagaid searvegotti vuorrasiidda Barnabasa ja Sávlosa mielde.</verse>
        </section>
      </chapter>
      <chapter title="Kapittel 12">
        <section title="Biehtár gáddjojuvvo giddagasas">
          <verse number="1"> Dan áiggi gonagas Herodes válddii gitta muhtun searvegotti lahtuid ja illástii sin.  </verse>
          <verse number="2"> Ja son gottihii Jáhkoba, Johanasa vielja, mihkiin.  </verse>
          <verse number="3"> Go Herodes oinnii ahte juvddálaččat liikojedje dása, de jotkkii ja válddii Biehtára ge gitta. Dát dáhpáhuvai suvrrokeahtes láibbiid basiid.  </verse>
          <verse number="4"> Go Herodes lei váldán su gitta, de bijai su giddagassii ja attii su njealje fáktavuoru háldui, njeallje olbmá juohke fáktavuorus. Beassážiid maŋŋil Herodes áiggui dasto divvut su álbmoga ovdii.  </verse>
          <verse number="5"> Dan dihtii Biehtár fáktejuvvui giddagasas, muhto searvegoddi rohkadalai áŋgirit Ipmilii su ovddas.  </verse>
          <verse number="6"> Ihkku, ovdal dan beaivvi go Herodes áiggui divvut su duopmostuolu ovdii, lei Biehtár oađđimin guovtte soalddáha gaskkas. Son lei čadnojuvvon guvttiin láhkkiin, ja uvssa olggobealde ledje fávttat fáktemin giddagasa.  </verse>
          <verse number="7"> Fáhkka čuoččui Hearrá eŋgel das, ja čuovga báittii lanjas. Son duohtadii Biehtára erttega ja bovttii su ja celkkii: «Doama, čuožžil!» Láhkkit gahčče Biehtára gieđain,  </verse>
          <verse number="8"> ja eŋgel celkkii sutnje: «Čana boahkána ja cokka gápmagiiddát.» Biehtár dagai dan, ja eŋgel celkkii: «Nahket oalgegávttát badjelii ja čuovo mu.»  </verse>
          <verse number="9"> Biehtár čuovui olggos su maŋis. Ii son ádden ahte dat maid eŋgel dagai, lei duohtavuohta, muhto gáttii dan oainnáhussan. </verse>
          <verse number="10"> Soai manaiga vuosttaš ja nuppi fávtta meattá ja bođiiga ruovdepoartta duohkái mii doalvu olggos gávpogii. Dat rahpasii iešalddes ja soai manaiga olggos ja vácciiga vuolás geainnu mielde. Fáhkkestaga eŋgel jávkkai. </verse>
          <verse number="11"> Go Biehtár fuomášii mii lei dáhpáhuvvan, de celkkii: «Dál dieđán ahte Hearrá duođaid lea vuolggahan eŋgelis ja gádjon mu Herodesa gieđas ja buot das maid juvddálaččat dál leat vuordimin.» </verse>
          <verse number="12"> Go buot čielggai sutnje, de son manai dan vissui gos Márjá, Johanasa eadni, orui; Johanasas lei liigenamman Markus. Dohko ledje olusat čoagganan rohkadallat. </verse>
          <verse number="13"> Biehtár goalkkuhii poartta, ja biigá gean namma lei Rhode, bođii olggos rahpat. </verse>
          <verse number="14"> Go son dovdái Biehtára jiena, de ilustis vajáldahtii rahpamis poartta, muhto viehkalii sisa ja muitalii ahte Biehtár lea čuožžumin olggobealde. </verse>
          <verse number="15"> Sii dadje sutnje: «Don leat mielahuvvan!» Muhto go nieida ain nággii, de sii dadje: «Dat ferte leat su eŋgel.» </verse>
          <verse number="16"> Biehtár lei ain goalkkuheamen. Go sii rahpe poartta ja oidne su, de hirpmástuvve sakka. </verse>
          <verse number="17"> Biehtár sevii sin jávohuvvat, ja de muitalii mo Hearrá lei luoitán su olggos giddagasas. Son dajai: «Muitalehket dán Jáhkobii ja oskuguimmiide.» Dasto son guđii sin ja manai eará báikái.</verse>
          <verse number="18"> Iđedis šattai stuora moivi soalddáhiid gaskkas: Gosa Biehtár lei šaddan? </verse>
          <verse number="19"> Herodes ozai su, muhto ii gávdnan; ja maŋŋil go lei dutkan fávttaid de gohčui sin steavliduvvot. Ieš son vulggii Judeas vuolás Kesareai ja orui doppe muhtun áiggi.</verse>
        </section>
        <section title="Herodes jápmá">
          <verse number="20"> Herodes lei guhká guoddán vaši Tyrosa ja Sidona ássiide. Dál dát olbmot soabadedje jorggihit gonagassii, ja go sii ledje ožžon gonagasa gámmárbálvaleaddji, Blastosa, iežaset beallái, de sii sihte ráfi, dasgo sii ožžo eallindárbašiiddiset gonagasa eatnamis. </verse>
          <verse number="21"> Mearrebeaivvi Herodes cokkai gonagasbiktasiid, čohkánii gudnelávdái ja sártnui olbmuide. </verse>
          <verse number="22"> Dalle olbmot čurvo: «Diet lea ipmil mii sárdnu, ii ge olmmoš.» </verse>
          <verse number="23"> Dan seammás Hearrá eŋgel časkkii su dan dihtii go son ii lean addán Ipmilii gudni. Ja son borahalai máđuide ja jámii.</verse>
          <verse number="24"> Muhto Ipmila sátni ovdánii ja viidánii. </verse>
          <verse number="25"> Go Barnabas ja Sávlos leigga ollašuhttán bálvalusaska, de vulggiiga Jerusalemis ja válddiiga mielddiska Johanasa geas lei lassinamman Markus.</verse>
        </section>
      </chapter>
      <chapter title="Kapittel 13">
        <section title="Bávlos ja Barnabas vuolggahuvvoba">
          <verse number="1"> Antiokia searvegottis ledje profehtat ja oahpaheaddjit. Dat ledje Barnabas ja Simmon gii gohčoduvvui Nigerin, kyrenelaš Lukios, Manaen, gii lei guovllugonagasa Herodesa biepmoviellja, ja Sávlos.  </verse>
          <verse number="2"> Oktii go sii dolle ipmilbálvalusa ja atne borakeahttáivuođa, de Bassi Vuoigŋa celkkii: «Válljejehket Barnabasa ja Sávlosa dan bargui masa mun lean gohččon sudno.»  </verse>
          <verse number="3"> Borakeahttáivuođa ja rohkadusa maŋŋil sii bidje gieđaideaset sudno ala ja vuolggahedje sudno.</verse>
        </section>
        <section title="Bávlos ja Barnabas Kyprosis">
          <verse number="4"> Dál go Bassi Vuoigŋa lei vuolggahan sudno, soai manaiga vuolás Seleukiai, ja doppe borjjasteigga Kyprosii.  </verse>
          <verse number="5"> Go bođiiga Salamisii, de sárdnideigga Ipmila sáni juvddálaččaid synagogain. Sudnos lei Johanas mielde veahkkin.  </verse>
          <verse number="6"> Sii manne rastá sullo gitta Pafosa rádjái, ja doppe deive juvddálaš noidošeaddji ja vearreprofehta gean namma lei Barjesus.  </verse>
          <verse number="7"> Son orui eananhearrá Sergius Paulusa luhtte. Eananhearrá lei jierpmálaš olmmái, ja son siđai Barnabasa ja Sávlosa lusas ja hálidii gullat Ipmila sáni.  </verse>
          <verse number="8"> Muhto Elymas, dát mearkkaša diehtti, vuostálasttii sudno ja vikkahii eananhearrá eret oskkus.  </verse>
          <verse number="9"> Dievva Bassi Vuoiŋŋas Sávlos, gii maiddái gohčoduvvo Bávlosin, geahčastii bastilit sutnje </verse>
          <verse number="10"> ja celkkii: «Don beargalaga bárdni! Don leat buot vanhurskkisvuođa vašálaš, dievva juohkelágán gávvilvuođas ja bahávuođas, it go goassege áiggo heaitit botnjamis Hearrá njulges geainnuid? </verse>
          <verse number="11"> Dál Hearrá lokte gieđas du vuostái, ja don šattat čalmmeheapmin it ge oainne beaivváža muhtun áigái.» Dallánaga mierká ja seavdnjat gahčai noidošeaddji ala, ja son váccii ja geahččalii gieđa guluin gávdnat muhtuma gii láidešii su. </verse>
          <verse number="12"> Go eananhearrá oinnii dán mii dáhpáhuvai, de oskugodii ja ovddošii sakka Ipmila oahpu.</verse>
        </section>
        <section title="Bávlos sárdnida Antiokias Pisidias">
          <verse number="13"> Bávlos borjjastii guimmiidisguin Pafosis, ja sii bohte Pergii Pamfylias. Doppe Johanas earránii sis ja máhcai Jerusalemii. </verse>
          <verse number="14"> Earát vulge Perges ja ollejedje Antiokiai Pisidias. Sábbáhin sii manne synagogii ja čohkánedje. </verse>
          <verse number="15"> Maŋŋil go láhka ja profehtat ledje lohkkojuvvon, de synagoga ovddasčuožžut vuolggahedje dán sáni sidjiide: «Vieljat, jos dis leažžá neavvunsárdni olbmuide, de sárdnot!» </verse>
          <verse number="16"> Bávlos čuožžilii, loktestii gieđas ja sárdnugođii: Israellaččat ja dii earát geat ballabehtet Ipmilis, guldalehket mu! </verse>
          <verse number="17"> Dán álbmoga Ipmil, Israela Ipmil, válljii min máddariid ja dagai álbmoga stuorisin go sii ledje ássamin vierisin Egyptas, ja son doalvvui sin doppe eret gievrras gieđainis. </verse>
          <verse number="18"> Sullii njealljelot jagi son anii sis fuola meahcis. </verse>
          <verse number="19"> Ja go son lei duššadan čieža álbmoga Kanaanis, de attii sin eatnama israellaččaide iežaset árbeeanan. </verse>
          <verse number="20"> Dát bisttii sullii njeallječuođivihttalot jagi. Dasto son attii sidjiide duopmáriid gitta profehta Sámmola rádjái. </verse>
          <verse number="21"> De sii sihte gonagasa, ja Ipmil attii sidjiide Sávlosa, Kiša bártni, guhte lei Benjamina čearddas, ja son lei gonagassan njealljelot jagi. </verse>
          <verse number="22"> Dalle Ipmil bijai su eret truvnnus ja čuoččáldahtii Dávveda gonagassan sidjiide. Su birra Ipmil duođaštii: Mun lean gávdnan olbmá mu miela mielde, Dávveda, Isaja bártni, son ollašuhttá buot mu dáhtu. </verse>
          <verse number="23"> Dán olbmá nális Ipmil attii lohpádusas mielde Israelii beasti, Jesusa. </verse>
          <verse number="24"> Ovdal go son bođii, de Johanas lei sárdnidan jorgalusa gástta oppa Israela álbmogii. </verse>
          <verse number="25"> Go Johanas lei loahpaheamen daguidis, de son celkkii: «Mun in leat dat geanin dii gáddibehtet mu. Muhto mu maŋŋil boahtá muhtun gean gápmagiid ge mun in leat dohkálaš nuollat.»</verse>
          <verse number="26"> Álbmotguoimmit, dii Abrahama nálli, ja dii earát geat ballabehtet Ipmilis! Aiddo midjiide dát bestojumi sátni lea vuolggahuvvon. </verse>
          <verse number="27"> Dasgo Jerusalema ássit ja sin oaivámuččat eai árvidan gii son lei eai ge ádden profehtaid sániid mat lohkkojuvvojit juohke sábbáha, muhto sii ollašuhtte daid go dubmejedje su. </verse>
          <verse number="28"> Vaikko sii eai gávdnan siva dubmet su jábmimii, de dattege dáhtto Pilatusa goddit su. </verse>
          <verse number="29"> Ja go sii ledje ollašuhttán buot mii lea čállojuvvon su birra, de válde su vuolás ruossas ja bidje su hávdái. </verse>
          <verse number="30"> Muhto Ipmil bajásčuoččáldahtii su jábmiid luhtte, </verse>
          <verse number="31"> ja son almmustahtii iežas máŋga beaivvi sidjiide geat ledje čuvvon su Galileas bajás Jerusalemii. Sii leat dál su duođašteaddjin olbmuide. </verse>
          <verse number="32"> Ja mii buktit didjiide buori sága, ahte dan lohpádusa maid Ipmil attii min máddariidda, </verse>
          <verse number="33"> lea son ollašuhttán midjiide, sin mánáide, go son bajásčuoččáldahtii Jesusa, nugo lea čállojuvvon nuppi sálmmas: Don leat mu bárdni, mun lean odne riegádahttán du.</verse>
          <verse number="34"> Ja go Ipmil lea bajásčuoččáldahttán Jesusa jábmiid luhtte, de Jesus ii goassege šat máhca guohcageapmái. Dán birra lea Ipmil cealkán ná: Mun attán didjiide daid bassi ja nana lohpádusaid maid adden Dávvedii. </verse>
          <verse number="35"> Ja eará sálmmas son cealká: Don it divtte bassi bálvaleaddját oaidnit guohcageami. </verse>
          <verse number="36"> Dávvet bálvalii Ipmila olles eallinagis ollašuhttin dihtii Ipmila áigumušaid. De son jámii ja hávdáduvvui máddariiddis lusa ja guohcagii. </verse>
          <verse number="37"> Muhto son gean Ipmil bajásčuoččáldahtii, ii guohcagan. </verse>
          <verse number="38"> Ja dihtet dál, álbmotguoimmit, ahte su bokte sárdniduvvo didjiide suttuid ándagassii addojupmi. Su bokte juohkehaš guhte osku dahkkojuvvo vanhurskkisin </verse>
          <verse number="39"> buot dain suttuin main Movssesa láhka ii sáhttán dahkat vanhurskkisin. </verse>
          <verse number="40"> Váruhehket dál, amas dat maid profehtat leat cealkán, dáhpáhuvvat didjiide:</verse>
          <verse number="41"> Gehččet, dii badjelgeahččit, ovddošehket ja šaddet duššin. Dasgo dakkár dagu mun dagan din beivviid, dagu man dii ehpet oskkoše jos muhtun muitalivččii dan.</verse>
          <verse number="42"> Go Bávlos ja Barnabas manaiga olggos, de olbmot ávžžuhedje sudno sárdnut dán birra čuovvovaš sábbáha ge. </verse>
          <verse number="43"> Ja go synagoga olbmot earránadde, de sihke juvddálaččat ja báhkinat geat ledje jorgalan juvddálaččaid oskui čuvvo sudno. Bávlos ja Barnabas sártnuiga sidjiide ja roahkasmahtiiga sin doallat gitta Ipmila árpmus. </verse>
          <verse number="44"> Maŋit sábbáha measta olles gávpot bođii sudno lusa gullat Ipmila sáni. </verse>
          <verse number="45"> Go juvddálaččat oidne olmmošjoavkku, de gáđaštišgohte ja vuostálastigohte bilkusániiguin dan maid Bávlos sárdnidii. </verse>
          <verse number="46"> Bávlos ja Barnabas sártnuiga dalle roahkkadit: «Lei dárbbašlaš sárdnidit Ipmila sáni vuos didjiide. Muhto go juo dii hilgubehtet dan, ehpet ge ane iežadet dohkálažžan agálaš eallimii, de moai vulge dál báhkiniid lusa. </verse>
          <verse number="47"> Dasgo ná lea Hearrá gohččon: Mun lean dahkan du čuovggasin báhkiniidda, vai don šattašit bestojupmin gitta eatnama ravddaid rádjái.»</verse>
          <verse number="48"> Go báhkinat gulle dán, de sii illudedje ja rámidedje Hearrá sáni, ja buohkat geat ledje mearriduvvon agálaš eallimii, oskugohte. </verse>
          <verse number="49"> Hearrá sátni viidánii miehtá dan guovllu. </verse>
          <verse number="50"> Muhto juvddálaččat háhttejedje allanálat ipmilbalolaš nissoniid ja gávpoga ovddimuš olbmáid ge ja doarrádallagohte Bávlosa ja Barnabasa ja ádje sudno eret guovllusteaset. </verse>
          <verse number="51"> Dalle soai savdnjileigga muoldda eret julggiineaskka duođaštussan sin vuostái ja vulggiiga Ikonionii. </verse>
          <verse number="52"> Muhto máhttájeaddjit devdojuvvojedje iluin ja Bassi Vuoiŋŋain.</verse>
        </section>
      </chapter>
      <chapter title="Kapittel 14">
        <section title="Bávlos ja Barnabas Ikonionas">
          <verse number="1"> Ikonionas ge Bávlos ja Barnabas manaiga juvddálaččaid synagogii ja sártnuiga nu ahte stuora joavku juvddálaččain ja greikalaččain oskugohte.  </verse>
          <verse number="2"> Muhto dat juvddálaččat geat eai oskon, háhttejedje báhkiniid ja mirkkohedje sin miela oskuvieljaid vuostái.  </verse>
          <verse number="3"> Soai dattege oruiga das guhkes áiggi ja sárdnideigga roahkkadit luohtedettiin Hearrái, gii nannii árpmusánis daiguin mearkkaiguin ja oavdudaguiguin maid divttii dáhpáhuvvat sudno gieđaid bokte.  </verse>
          <verse number="4"> Muhto gávpoga ássit juohkásedje guovtti oassái, nuppit ledje juvddálaččaid bealde, nuppit fas apoastaliid bealde.  </verse>
          <verse number="5"> Go soai ipmirdeigga ahte sihke báhkinat ja juvddálaččat oktan oaivámuččaideasetguin áigo illástit ja geađgádit sudno,  </verse>
          <verse number="6"> de báhtareigga Lykaonia gávpogiidda Lystrai ja Derbii ja daid lagas guovlluide.  </verse>
          <verse number="7"> Doppe soai sárdnideigga evangeliuma.</verse>
        </section>
        <section title="Bávlos ja Barnabas Lystras">
          <verse number="8"> Lystras lei olmmái geas ledje lámis juolggit. Son lei eamis lámis ii ge lean goassege nagadan vázzit.  </verse>
          <verse number="9"> Dát olmmái guldalii Bávlosa sárdnumin. Bávlos geahčai dárkilit sutnje, ja go árvidii ahte olbmás lei osku nu ahte sáhtii buoriduvvot, </verse>
          <verse number="10"> de Bávlos celkkii alla jienain: «Čuožžil ja čuoččo julggiidat alde!» Olmmái njuikii čuoččat ja váccašišgođii. </verse>
          <verse number="11"> Go olbmot oidne maid Bávlos lei dahkan, de čuorvugohte lykaoniagillii: «Ipmilat leat boahtán vuolás min lusa olbmuid hámis!» </verse>
          <verse number="12"> Sii gohčodedje Barnabasa Zeusin ja Bávlosa Hermesin, dasgo son lei dat gii sártnui. </verse>
          <verse number="13"> Báhppa gii gulai Zeustempelii mii lei aiddo olggobealde gávpoga, bođii gávpotportii vuovssáiguin ja rássegierdduiguin ja áiggui oaffaruššat ovttas olbmuiguin. </verse>
          <verse number="14"> Muhto go apoastalat Barnabas ja Bávlos gulaiga dan, gaikkodeigga biktasiiddiska, viegaiga olbmuid gaskii </verse>
          <verse number="15"> ja čuorvvuiga: «Olbmát, manne dahkabehtet dan? Moai han letne dábálaš olbmot nugo dii ge. Ja moai bukte didjiide buori sága, ahte dii fertebehtet jorgalit eret duššálaš eahpeipmiliin ealli Ipmilii, sutnje guhte lea sivdnidan almmi ja eatnama ja meara ja buot mat daid siste leat. </verse>
          <verse number="16"> Vássán sohkabuolvvaid áiggiid son suovai buot álbmogiid mannat iežaset geainnuid. </verse>
          <verse number="17"> Almmatge son attii didjiide duođaštusa iežas birra go dagai buriid daguid ja attii didjiide arvvi almmis ja šattolaš áiggiid; son gallehii din ja devddii din váimmuid iluin.» </verse>
          <verse number="18"> Dáiguin sániiguin aiddo dal nagadeigga eastadit olbmuid oaffaruššamis alcceseaskka.</verse>
          <verse number="19"> Dalle juvddálaččat bohte Antiokias ja Ikonionas. Sii sártnuhedje olbmuid, nu ahte dat geađgádedje Bávlosa ja gesse su olggobeallái gávpoga go navde su jápmán. </verse>
          <verse number="20"> Muhto máhttájeaddjit birastahtte su, ja son čuožžilii ja manai gávpogii. Nuppi beaivvi soai Barnabasain vulggiiga Derbii.</verse>
        </section>
        <section title="Ruovttoluotta Antiokiai">
          <verse number="21"> Dán gávpogis soai sárdnideigga evangeliuma ja vuittiiga eatnagiid máhttájeaddjin. Dasto máhcaiga Lystrai, viidáseabbot Ikonionii ja doppe Antiokiai. </verse>
          <verse number="22"> Soai nanosmahtiiga máhttájeddjiid, rávviiga sin bissut nanusin oskkus ja dajaiga: «Mii fertet mannat Ipmila riikka sisa ollu áŧestusaid čađa.» </verse>
          <verse number="23"> Juohke searvegottis soai válljiiga vuorrasiid; ja rohkosiin ja borakeahttáivuođain soai bijaiga sin Hearrá háldui, geasa sii osko. </verse>
          <verse number="24"> De soai manaiga Pisidia čađa ja bođiiga Pamfyliai, </verse>
          <verse number="25"> ja go soai leigga sárdnidan sáni Perges, de manaiga vuolás Attaliai. </verse>
          <verse number="26"> Doppe soai borjjasteigga Antiokiai, gos oktii leigga addojuvvon Ipmila árpmu háldui ollašuhttin dihtii dan dagu man dál leigga loahpahan. </verse>
          <verse number="27"> Go joavddaiga dohko, de čohkkiiga searvegotti ja muitaleigga makkár daguid Ipmil lei dahkan sudno bokte, ja mo son lei rahpan oskku uvssa báhkiniidda. </verse>
          <verse number="28"> Doppe soai oruiga mihá guhkes áiggi máhttájeddjiid luhtte.</verse>
        </section>
      </chapter>
      <chapter title="Kapittel 15">
        <section title="Jerusalema apoasttalčoahkkin">
          <verse number="1"> Muhtun olbmát bohte Judeas ja oahpahišgohte oskuguimmiid: «Jos dii ehpet birračuhppojuvvo Movssesa lága mielde, de ehpet sáhte bestojuvvot.»  </verse>
          <verse number="2"> Bávlos ja Barnabas šattaiga garra riidui ja nággui singuin. Dalle mearriduvvui ahte Bávlos ja Barnabas ja muhtun earát galge mannat bajás Jerusalemii apoastaliid ja vuorrasiid lusa dáinna gažaldagain.  </verse>
          <verse number="3"> Searvegoddi vuolggahii sin, ja sii johte Fenikia ja Samaria čađa gos muitaledje báhkiniid jorgalusa birra, ja dat lei stuora illun buot oskuguimmiide.  </verse>
          <verse number="4"> Go sii bohte Jerusalemii, de searvegoddi, apoastalat ja vuorrasat vuostáiválde sin, ja sii muitaledje buot maid Ipmil lei dahkan sin bokte.  </verse>
          <verse number="5"> Muhto muhtun oskkolaččat guđet gulle farisealaččaid bellodahkii čuožžiledje, ja dadje: «Báhkinat fertejit birračuhppojuvvot ja gohččojuvvot doallat Movssesa lága.»  </verse>
          <verse number="6"> Apoastalat ja vuorrasat čoahkkanedje guorahallat dán ášši.  </verse>
          <verse number="7"> Guhkes nákkáhallama maŋŋil Biehtár čuožžilii ja sártnui sidjiide: «Vialjat, dii diehtibehtet ahte Ipmil áigá juo válljii mu din gaskkas, vai báhkinat beasašedje gullat evangeliuma sáni mu njálmmis ja oskugoahtit.  </verse>
          <verse number="8"> Ja Ipmil guhte dovdá buohkaid váimmuid, duođaštii dan addimiin sidjiide Bassi Vuoiŋŋa nugo midjiide ge.  </verse>
          <verse number="9"> Son čájehii ahte ii leat erohus min ja sin gaskkas, muhto buhtistii sin váimmuid go sii osko. </verse>
          <verse number="10"> Manne dii dalle geahččalehpet Ipmila ja bidjabehtet máhttájeddjiid niskki ala geassá man eai min máddarat eat ge mii leat veadján guoddit? </verse>
          <verse number="11"> Mii han oskut ahte mii bestojuvvot Hearrá Jesusa árpmu bokte seammá láhkái go sii ge.» </verse>
          <verse number="12"> De olles joavku jávohuvai ja guldalii Barnabasa ja Bávlosa muitaleamen buot mearkkaid ja oavdudaguid birra maid Ipmil lei dahkan báhkiniid gaskkas sudno bokte. </verse>
          <verse number="13"> Go soai jávohuvaiga, de Jáhkot sárdnugođii: «Vieljat, guldalehket mu! </verse>
          <verse number="14"> Simmon lea muitalan mo Ipmil áigá juo válljii alccesis álbmoga báhkiniid gaskkas, vai sii gudnejahtášedje su nama. </verse>
          <verse number="15"> Dát soahpá profehtaid sániiguin, nugo lea čállojuvvon:</verse>
          <verse number="16"> Das maŋŋil mun máhcan ja huksen fas Dávveda gahččan goađi. Mun huksen fas dan mii lea gaikkoduvvon ja ceggen dan ođđasis,</verse>
          <verse number="17"> vai buot eará olbmot ge ozašedje Hearrá, buot báhkinat geaid badjelii mu namma lea celkojuvvon. Nu cealká Hearrá, gii lea dahkan dán</verse>
          <verse number="18"> dovddusin agálašvuođa rájes.</verse>
          <verse number="19"> Dan dihtii oaivvildan ahte mii eat galggaše váivvidit báhkiniid geat dahket jorgalusa Ipmilii, </verse>
          <verse number="20"> muhto čállot sidjiide ahte sii galget doalahit iežaset eret das mii lea šaddan buhtismeahttumin eahpeipmilbálvalusa dihtii, ja fuorrávuođas, buvihuvvon elliid bierggus ja varas. </verse>
          <verse number="21"> Dasgo Movssesis leat dološ rájes leamaš sárdnideaddjit buot gávpogiin, ja sii lohket su sániid synagogain juohke sábbáha.»</verse>
        </section>
        <section title="Čoahkkima mearrádus">
          <verse number="22"> Dalle apoastalat ja vuorrasat oktan olles searvegottiin šiehtadedje válljet moaddása iežaset gaskkas ja vuolggahit sin Antiokiai Bávlosiin ja Barnabasain. Dat geat válljejuvvuiga, leigga Judas, gii gohčoduvvui Barsabbasin, ja Silas, goappašagat oskuvieljaid njunuš olbmát. </verse>
          <verse number="23"> Sin mielde sii sáddejedje dákkár girjji: Din oskuvieljat apoastalat ja vuorrasat celket dearvvuođaid báhkinsogaid oskuvieljaide Antiokias, Syrias ja Kilikias. </verse>
          <verse number="24"> Mii leat gullan ahte muhtumat leat boahtán min luhtte ja jorggiidahttán ja ráfehuhttán din sániideasetguin. Muhto mii eat leat vuolggahan sin. </verse>
          <verse number="25"> Danne mii buohkat leat šiehttan válljet moadde olbmá ja vuolggahit sudno din lusa oktan ráhkis oskuvieljaideametguin Barnabasain ja Bávlosiin, </verse>
          <verse number="26"> guđet leaba bealuštan Hearrámet Jesus Kristusa nama heakkaineaskka. </verse>
          <verse number="27"> Mii nappo vuolggahit Judasa ja Silasa, geat njálmmálaččat ge duođašteaba dan mii lea čállojuvvon dán girjái. </verse>
          <verse number="28"> Bassi Vuoigŋa ja mii leat mearridan ahte eat bija makkárge nođiid din ala, earet dáid mat leat dárbbašlaččat: </verse>
          <verse number="29"> Doalahehket iežadet eret bierggus mii lea oaffaruššon eahpeipmiliidda, ja buvihuvvon elliid bierggus, varas ja fuorrávuođas. Jos dii váruhehpet dáin, de dahkabehtet bures. Ellet dearvan!</verse>
          <verse number="30"> De sii vuolggahuvvojedje ja manne vuolás Antiokiai. Sii čohkkejedje searvegotti ja adde sidjiide reivve. </verse>
          <verse number="31"> Go sii ledje lohkan dan, de illudedje daid árvvosmahtti sániid dihtii mat das ledje. </verse>
          <verse number="32"> Judas ja Silas geat ieža ge leigga profehtat, árvvosmahtiiga oskuguimmiid ollu sániiguin ja nanosmahtiiga sin. </verse>
          <verse number="33"> Go soai leigga orron doppe muhtun áiggi, de oskuguoimmit luite sudno vuolgit ruoktot ráfiin sin lusa geat ledje vuolggahan sudno. </verse>
          <verse number="34"> Muhto Silas mearridii orrut sin luhtte ja danne Judas vulggii okto. </verse>
          <verse number="35"> Muhto Bávlos ja Barnabas oruiga Antiokias áigebotta, ja doppe oahpaheigga ja sárdnideigga Hearrá sáni ovttas ollu earáiguin.</verse>
        </section>
        <section title="Bávlos ja Barnabas earránaddaba">
          <verse number="36"> Muhtun áiggi das maŋŋil Bávlos dajai Barnabassii </verse>
          <verse number="37"> Barnabas hálidii váldit mielde Johanasa gean lassinamma lei Markus. </verse>
          <verse number="38"> Muhto Bávlos ii miehtan váldit su mielde mátkeguoibmin go son lei guođđán sudno Pamfylias ii ge lean bargagoahtán sudnuin doppe. </verse>
          <verse number="39"> Sudno gaskii šattai nu garra riidu ahte soai earránattaiga. Barnabas válddii mielddis Markusa ja borjjastii Kyprosii, </verse>
          <verse number="40"> muhto Bávlos gis válljii Silasa guoibmin ja vulggii go oskuguoimmit ledje bidjan su Hearrá árpmu háldui. </verse>
          <verse number="41"> Son mátkkoštii Syria ja Kilikia čađa ja nanosmahtii searvegottiid.</verse>
        </section>
      </chapter>
      <chapter title="Kapittel 16">
        <section title="Timoteus váldojuvvo mielde mátkái">
          <verse number="1"> Bávlos joavddai maiddái Derbii ja Lystrai. Doppe lei máhttájeaddji gean namma lei Timoteus. Son lei oskkolaš juvddálaš nissona bárdni, muhto su áhčči lei greikalaš.  </verse>
          <verse number="2"> Lystra ja Ikoniona oskuguoimmit adde buori duođaštusa su birra.  </verse>
          <verse number="3"> Bávlos siđai Timoteusa mielde mátkeguoibmin, ja son birračuohpai su daid guovlluid juvddálaččaid dihtii, dasgo buohkat dihte ahte Timoteusa áhčči lei greikalaš.  </verse>
          <verse number="4"> Go sii dasto johte gávpogis gávpogii, de dieđihedje searvegottiide daid rávvagiid maid apoastalat ja vuorrasat Jerusalemis ledje mearridan, ja sii gohččo sin doallat daid.  </verse>
          <verse number="5"> Searvegottit nanosmuvve oskkus ja lassánedje beaivvis beaivái.</verse>
        </section>
        <section title="Bávlos rávkojuvvo Makedoniai">
          <verse number="6"> Dasto sii vulge Frygia ja Galatia čađa, dasgo Bassi Vuoigŋa lei gieldán sin sárdnideames sáni Asia eanangottis.  </verse>
          <verse number="7"> Go ledje Mysia lahka, de geahččaledje mannat Bityniai, muhto Jesusa Vuoigŋa ii luoitán sin dohko.  </verse>
          <verse number="8"> De sii manne Mysia čađa vuolás Troasii.  </verse>
          <verse number="9"> Ihkku lei Bávlosis oainnáhus. Son oinnii makedonialačča čuožžumin iežas ovddas ja dat rávkkai: «Boađe deike Makedoniai veahkehit min!» </verse>
          <verse number="10"> Dán oainnáhusa maŋŋil mii geahččaleimmet dakkaviđe beassat Makedoniai; dasgo mii árvideimmet ahte Ipmil lei rávkan min sárdnidit evangeliuma sidjiide.</verse>
        </section>
        <section title="Bávlos joavdá Filippii">
          <verse number="11"> De mii vulggiimet Troasis ja borjjasteimmet njuolgga Samotrakii ja nuppi beaivvi fas Neapolisii. </verse>
          <verse number="12"> Das jotkkiimet Filippii, mii lea romalaš koloniija ja Makedonia vuosttaš guovllu gávpot. Dan gávpogis oruimet moadde beaivvi. </verse>
          <verse number="13"> Sábbáhin manaimet gávpotpoartta olggobeallái eatnogáddái gos navddiimet leat rohkadallanbáikki. Dasa čohkáneimmet ja sárdnugođiimet daidda nissoniidda geat ledje čoagganan. </verse>
          <verse number="14"> Okta sis geat ledje guldaleamen min, lei Lydia, muhtun nisu Tyatira gávpogis eret. Son vuvddii purpurliinniid ja lei ipmilbalolaš. Hearrá rabai su váimmu, vai son vuostáiválddášii Bávlosa sániid. </verse>
          <verse number="15"> Go son lei gásttašuvvon oktan dáluinis, de bovdii min ja dajai: «Jos anežehpet mu Hearrái osku olmmožin, de bohtet mu guossin.» Ja son sártnuhii min boahtit.</verse>
        </section>
        <section title="Bávlos ja Silas giddagasas">
          <verse number="16"> Oktii go leimmet mannamin rohkadallanbáikái, bođii min ovddal muhtun šlávvanieida geas lei einnostanvuoigŋa. Su eaiggádat dinejedje bures su einnostusain. </verse>
          <verse number="17"> Son čuovvulii Bávlosa ja min čuorvvodettiin: «Dát olbmát leat Alimus Ipmila bálvaleaddjit, ja sii sárdnidit didjiide bestojumi geainnu.» </verse>
          <verse number="18"> Dát dáhpáhuvai máŋga beaivvi mieldálagaid dassá go Bávlos suhtai, jorggihii ja celkkii vuigŋii: «Mun gohčun du Jesus Kristusa nammii: Vuolgge sus!» Ja dat guđii nieidda dan seammás. </verse>
          <verse number="19"> Muhto go nieidda eaiggádat árvidedje ahte sin dinendoaivva lei nohkan, de válde Bávlosa ja Silasa ja gesse sudno márkanšilljui gávpotdikki ovdii. </verse>
          <verse number="20"> Sii bukte sudno romalaš hálddahusolbmáid ovdii ja dadje: «Dát olbmát dagaheaba ráfehisvuođa min gávpogis. Soai leaba juvddálaččat </verse>
          <verse number="21"> ja oahpaheaba dakkár dábiid maid mis romalaččain ii leat lohpi dohkkehit dahje čuovvut.» </verse>
          <verse number="22"> Olmmošjoavku maiddái čuožžilii sudno vuostái, ja hálddahusolbmát gohččo gaikkihit sudnos biktasiid eret ja huškut sudno. </verse>
          <verse number="23"> Go sii ledje huškon sudno máŋgii, de bálkestedje sudno giddagassii ja gohččo fáŋgafávtta atnit sudno dárkilis geahčus. </verse>
          <verse number="24"> Go fákta lei ožžon dán gohččuma, de doalvvui sudno siskkimus fáŋgalatnjii ja giddii sudno julggiid čoskii.</verse>
          <verse number="25"> Gaskaija áiggi Bávlos guovttos Silasiin rohkadalaiga ja lávlluiga máidnunlávlagiid Ipmilii, ja fáŋggat guldaledje sudno. </verse>
          <verse number="26"> Fáhkka bođii garra eatnandoarggástus, nu ahte giddagasa geađgejuolgi sparaidii. Dan seammás rahpasedje buot uvssat, ja buohkaid láhkkit luovvanedje. </verse>
          <verse number="27"> Fáŋgafákta morihii ja oinnii giddagasa uvssaid rahpasan. Son dohppii miehki ja áiggui sorbmet iežas, dasgo son gáttii ahte fáŋggat leat báhtaran. </verse>
          <verse number="28"> Muhto Bávlos čurvii sutnje: «Ale daga alccesat bahá, dasgo mii leat buohkat dás!» </verse>
          <verse number="29"> Fáŋgafákta bivddii čuovgga, viegai sisa ja luoitádii doarggistemiin Bávlosa guoktá Silasiin ovdii. </verse>
          <verse number="30"> Son doalvvui sudno olggos ja dajai: «Buorit olbmát, maid mun galggan dahkat, vai bestojuvvošin?» </verse>
          <verse number="31"> Soai vástideigga: «Oskko Hearrá Jesusii, de don ja buohkat du dálus bestojuvvobehtet.» </verse>
          <verse number="32"> Ja soai sárdnideigga Hearrá sáni sutnje ja oppa su jovkui. </verse>
          <verse number="33"> Dammanaga bottus ihkku fáŋgafákta válddii sudno iežas fárrui ja basai sudno háviid, ja dan seammás son gásttašuvvui oktan joavkkuinis. </verse>
          <verse number="34"> Son válddii sudno vissosis ja ráhkadii sudnuide mállásiid, ja son illudii oppa joavkkuinis go lei oskugoahtán Ipmilii.</verse>
          <verse number="35"> Go iđit bođii, de hálddahusolbmát vuolggahedje diggebálvaleddjiid dákkár gohččumiin: «Luitet olbmáid luovus!» </verse>
          <verse number="36"> Fáŋgafákta dieđihii Bávlosii dán ja dajai: «Hálddahusolbmát dieđihit ahte doai galgabeahtti luitojuvvot luovus. Boahtti dal olggos ja manni eret ráfái!» </verse>
          <verse number="37"> Muhto Bávlos vástidii: «Dubmekeahttái sii leat roiskon munno almmolaččat, vaikko moai letne Roma riikkavuložat, ja dasto sii leat bálkestan munno giddagassii. Ja dál sii dáhtošedje ádjit munno suollemasat eret! Eai de, bohtoset baicca ieža doalvut munno olggos!» </verse>
          <verse number="38"> Dán vástádusa diggebálvaleaddjit dieđihedje hálddahusolbmáide, ja sii ballájedje go gulle ahte soai leaba Roma riikkavuložat. </verse>
          <verse number="39"> De sii bohte ieža ja bivde ándagassii; sii dolvo sudno olggos giddagasas ja dáhtto sudno vuolgit eret gávpogis. </verse>
          <verse number="40"> Go soai leigga beassan giddagasas, de finaiga Lydia luhtte. Doppe deaivvaiga oskuguimmiid ja árvvosmahtiiga sin, ja dasto vulggiiga.</verse>
        </section>
      </chapter>
      <chapter title="Kapittel 17">
        <section title="Stuimmit Tessalonikas">
          <verse number="1"> Soai jođiiga Amfipolisa ja Apollonia čađa ja bođiiga Tessalonikai gos juvddálaččain lei synagoga.  </verse>
          <verse number="2"> Vieru mielde Bávlos manai dohko, ja golbma sábbáha mieldálagaid son sártnodii singuin čállagiid vuođul.  </verse>
          <verse number="3"> Son dulkui daid ja čájehii ahte Messias fertii gillát ja bajásčuožžilit jábmiid luhtte, ja celkkii: «Dat Jesus gean birra mun sárdnidan didjiide, lea Messias.»  </verse>
          <verse number="4"> Muhtumat sis luohttigohte Bávlosa ja Silasa sániide ja serve sudnuide. Nu dahke maiddái ollu ipmilbalolaš greikalaččat, ja viehka ollu allanálat nissonat.  </verse>
          <verse number="5"> Muhto juvddálaččat moaráskedje dás, ja sii fidnejedje iežaset beallái muhtunráje šilju šlárvvaid ja dahke stuimmi gávpogis. Sii fallehedje Jasona viesu ja ohce Bávlosa ja Silasa, vai besset doalvut sudno álbmoga ovdii.  </verse>
          <verse number="6"> Go eai gávdnan sudno, de gesse Jasona ja muhtumiid oskuguimmiin gávpotráđi ovdii ja čurvo: «Dát olbmot geat moivváskahttet olles máilmmi, leat dál boahtán deike ge,  </verse>
          <verse number="7"> ja Jason lea vuostáiváldán sin. Sii dahket buohkat aiddo keaisára gohččuma vuostái, dasgo sii dadjet ahte muhtun eará lea gonagas, dat lea Jesus.»  </verse>
          <verse number="8"> Sihke álbmot ja gávpotráđđi baláskedje go gulle dán,  </verse>
          <verse number="9"> ja sii válde dáhkádusruđa Jasonis ja earáin ovdal go luite sin luovus.</verse>
        </section>
        <section title="Bávlos ja Silas Bereas">
          <verse number="10"> Seammá ija oskuguoimmit vuolggahedje Bávlosa ja Silasa Bereai, ja go soai olliiga dohko, de manaiga juvddálaččaid synagogii. </verse>
          <verse number="11"> Dáppe ledje juvddálaččat eanet rabasmielagat go Tessalonikas, ja sii vuostáiválde sáni geargatvuođain ja guorahalle čállagiid beaivválaččat oaidnin dihtii leat go dát sánit duođat. </verse>
          <verse number="12"> Olusat sis oskugohte, ja sin gaskkas ledje viehka ollu allanálat greikalaš nissonat ja olbmát. </verse>
          <verse number="13"> Muhto go Tessalonika juvddálaččat fuomášedje ahte Bávlos sárdnidii Ipmila sáni Bereas ge, de sii bohte dohko ja fillegohte ja moivváskahtte olbmuid doppe ge. </verse>
          <verse number="14"> Dalle oskuguoimmit vuolggahedje dakkaviđe Bávlosa vuolás mearragáddái, muhto Silas ja Timoteus báziiga Bereai. </verse>
          <verse number="15"> Bávlosa mieđušteaddjit dolvo su Atenii ja de máhcce ruovttoluotta gohččumiin Silasii ja Timoteusii ahte soai galggaiga boahtit Bávlosa lusa nu johtilit go vejolaš.</verse>
        </section>
        <section title="Bávlos Atenas">
          <verse number="16"> Dan botta go Bávlos lei vuordimin sudno Atenas, de son moaráskii sakka go oinnii ahte gávpot lei dievva eahpeipmilgovain. </verse>
          <verse number="17"> Synagogas son sártnodii juvddálaččaiguin ja ipmilbalolaččaiguin, ja šiljus sártnodii juohke beaivvi singuin geaid deaivvai. </verse>
          <verse number="18"> Muhtun epikuralaš ja stoalaš filosofat nákkáhallagohte suinna, ja muhtumat dadje: «Maid duođaid viggá dat hállás olmmái muitalit?» Earát árvaledje: «Son dáidá leat amas ipmiliid sárdnideaddji.» Dasgo Bávlos sárdnidii evangeliuma Jesusa ja bajásčuožžileami birra. </verse>
          <verse number="19"> Sii válde dasto Bávlosa mielddiset ja dolvo su Areiopagosii ja dadje: «Oažžut go mii diehtit makkár lea dat ođđa oahppu maid don buvttát? </verse>
          <verse number="20"> Dasgo mii gullat imašlaš ságaid; danne dáhtošeimmet diehtit mat dat duođaid leat.» </verse>
          <verse number="21"> Sihke atenalaččat ja olgoriikalaččat geat orrot doppe, golahit buot áiggi muitalit ja gullat ođđasiid.</verse>
          <verse number="22"> Bávlos čuožžilii gasku Areiopagosa ja sárdnugođii: Atenalaččat! Mun oainnán juohke láhkái ahte dii gudnejahttibehtet áŋgirit ipmiliiddádet. </verse>
          <verse number="23"> Go mun ledjen váccašeamen gávpogis geahččamin din bassi báikkiid, de fuomášin maiddái áltára masa lei čállojuvvon: «Dovdameahttun Ipmilii.» Dan man dii bálvalehpet dovddakeahttá, dan mun sárdnidan didjiide. </verse>
          <verse number="24"> Ipmil, guhte sivdnidii máilmmi ja buot mii das lea, lea almmi ja eatnama Hearrá. Son ii ása tempeliin maid olbmuid gieđat leat huksen. </verse>
          <verse number="25"> Ii ge dárbbaš maidege mainna olbmuid gieđat sáhttet bálvalit su. Son han dat lea guhte addá buohkaide heakka ja vuoiŋŋanasa ja buot. </verse>
          <verse number="26"> Ovtta olbmos son lea dahkan buot álbmogiid ja diktá sin ássat miehtá eatnama; son lea bidjan sidjiide ásahuvvon áiggiid ja lea mearridan sin ássanguovlluid rájiid. </verse>
          <verse number="27"> Dán son lea dahkan, vai sii ozašedje Ipmila, jos de dovddašedje ja gávnnašedje su, vaikko son ii leat guhkkin eret ovttasge mis. </verse>
          <verse number="28"> Dasgo su siste mii eallit, lihkadit ja leat, nugo muhtumat din diktačálliin ge leat dadjan: «Mii leat maiddái su sogas.» </verse>
          <verse number="29"> Danne go mii nappo leat Ipmila sohka, de eat berre jurddašit ahte ipmilvuohta lea golle- dahje silba- dahje geađgegova láhkásaš, man olbmuid dáidu dahje jurdda lea hábmen. </verse>
          <verse number="30"> Ipmil lea gierdan ovddit áiggiid diehtemeahttunvuođa, muhto dál son gohčču juohke guovllu olbmuid dahkat jorgalusa. </verse>
          <verse number="31"> Dasgo son lea mearridan beaivvi goas son dubme máilmmi vanhurskkisvuođain dan olbmá bokte gean son lea válljen dasa. Dán son lea čájehan buohkaide go bajásčuoččáldahtii su jábmiid luhtte.</verse>
          <verse number="32"> Go sii gulle Bávlosa sárdnumin jábmiid bajásčuožžileami birra, de muhtumat bilkidedje su, muhto earát fas dadje: «Mii hálidivččiimet áinnas gullat du sárdnumin dán birra nuppe háve ge.» </verse>
          <verse number="33"> De Bávlos guđii sin, </verse>
          <verse number="34"> muhto muhtumat serve sutnje ja oskugohte. Sin searvvis lei Areiopagosdikki lahttu Dionysios ja muhtun nisu gean namma lei Damaris, ja muhtun earát.</verse>
        </section>
      </chapter>
      <chapter title="Kapittel 18">
        <section title="Bávlos Korintas">
          <verse number="1"> Das maŋŋil Bávlos vulggii Atenas ja bođii Korintii.  </verse>
          <verse number="2"> Doppe son deaivvai juvddálačča gean namma lei Akvila gii lei Pontosis eret. Son lei aiddo boahtán Italias oktan áhkáinis Priskillain, danne go keaisár Klaudius lei gohččon buot juvddálaččaid guođđit Roma. Bávlos manai sudno lusa,  </verse>
          <verse number="3"> ja danne go sus lei seammá fidnu go sudnos, de son orrugođii ja bargagođii sudno luhtte. Soai leigga nappo guktot loavddagoarrut.  </verse>
          <verse number="4"> Juohke sábbáha Bávlos sártnodii olbmuiguin synagogas ja sártnuhii juvddálaččaid ja greikalaččaid oskut.  </verse>
          <verse number="5"> Go Silas ja Timoteus bođiiga vuolás Makedonias, de Bávlos lei áŋgirvuođain sárdnideamen ja duođašteamen juvddálaččaide ahte Jesus lea Messias,  </verse>
          <verse number="6"> muhto sii vuostálaste ja bilkidedje su. De son savdnjilii biktasiiddis ja dajai sidjiide: «Bohtos din varra iežadet oivviid ala. Mun lean vigiheapmi dása. Dás duohko mun manan báhkiniid lusa.»  </verse>
          <verse number="7"> Dasto son vulggii ja manai ipmilbalolaš olbmá vissui; su namma lei Titius Justus ja su viessu lei aiddo synagoga guoras.  </verse>
          <verse number="8"> Synagoga ovddasčuožžu Krispus oppa dáluinis oskugođii Hearrái, ja olusat earát ge Korintas geat gulle Bávlosa, oskugohte ja gásttašuvvojedje.  </verse>
          <verse number="9"> Ja Hearrá celkkii Bávlosii oainnáhusas ihkku: «Ale bala! Muhto sártno, ale ge oro jávohaga, </verse>
          <verse number="10"> dasgo mun lean du mielde, ii ge oktage bija gieđa du ala dahje vahágahte du; dasgo dán gávpogis leat eatnagat geat gullet mu álbmogii.» </verse>
          <verse number="11"> Bávlos orui doppe beannot jagi ja oahpahii sidjiide Ipmila sáni.</verse>
          <verse number="12"> Muhto go Gallio lei eananhearrán Akaias, de juvddálaččat searválagaid fallehedje Bávlosa ja dolvo su duopmostuolu ovdii. </verse>
          <verse number="13"> Sii dadje: «Dát olmmái hálaha olbmuid bálvalit Ipmila lága vuostái.» </verse>
          <verse number="14"> Muhto ovdal go Bávlos háhppehii vástidit, de Gallio sártnui juvddálaččaide: «Juvddáláččat, jos dás livččii mihkkege rihkkosiid dahje vearredaguid, dalle mun áinnas guldalivččen din gierdavaččat. </verse>
          <verse number="15"> Muhto jos lea riidu sániid ja namaid ja din iežadet lága alde, de dat leat iežadet áššit. Diekkár áššiin mun in dubme.» </verse>
          <verse number="16"> Ja son ájii sin eret dikkis. </verse>
          <verse number="17"> Dalle buohkat dohppejedje synagoga ovddasčuožžu Sostenesa ja cábme su aiddo duopmárstuolu ovddas. Muhto Gallio ii beroštan das.</verse>
        </section>
        <section title="Ruovttoluotta Syriai">
          <verse number="18"> Bávlos orui Korintas velá muhtun áiggi. Das maŋŋil son dagai dearvvuođaid oskuguimmiide ja borjjastii Syriai oktan Priskillain ja Akvilain. Kenkreas son čuohpahii vuovttaidis ollašuhttin dihtii lohpádusa. </verse>
          <verse number="19"> Go sii bohte Efesosii, de Bávlos guđii mátkeguimmiid ja manai synagogii háleštit juvddálaččaiguin. </verse>
          <verse number="20"> Sii dáhtto su orrut guhkit áiggi doppe, muhto son biehttalii </verse>
          <verse number="21"> ja válddii sis earu dáiguin sániiguin: «Mun máhcan din lusa jos lea Ipmila dáhttu.» Dasto son borjjastii eret Efesosas. </verse>
          <verse number="22"> Go son joavddai Kesareai, de vulggii bajás Jerusalemii. Das son buorástahtii searvegotti ja de mátkkoštii Antiokiai.</verse>
          <verse number="23"> Muhtun áiggi maŋŋil son vulggii vuos Galatia ja dasto Frygia čađa ja nanosmahtii buot máhttájeddjiid.</verse>
        </section>
        <section title="Apollos Efesosas ja Korintas">
          <verse number="24"> Efesosii bođii dál juvddálaš gean namma lei Apollos. Son lei Aleksandrias eret, čeahppi sárdnut ja dovddai čállagiid vuđolaččat. </verse>
          <verse number="25"> Apollos lei ožžon oahpahusa Hearrá Geidnui, ja buolli áŋgirvuođain son sártnui ja oahpahii dárkilit Jesusa birra, vaikko son dovddai dušše Johanasa gástta. </verse>
          <verse number="26"> Son sárdnugođii roahkkadit synagogas. Go Priskilla ja Akvila gulaiga su, de válddiiga su lusaska ja čilgiiga sutnje Ipmila Geainnu dárkileabbot. </verse>
          <verse number="27"> Apollos hálidii vuolgit Akaiai, ja oskuguoimmit movttiidahtte su ja čálle máhttájeddjiide ja ávžžuhedje sin vuostáiváldit su. Son bođii dohko ja šattai stuora veahkkin sidjiide geat Ipmila árpmu bokte ledje oskugoahtán, </verse>
          <verse number="28"> dasgo son gomihii juvddálaččaid ákkaid ja duođaštii buohkaid gullut čállagiin ahte Jesus lea Messias.</verse>
        </section>
      </chapter>
      <chapter title="Kapittel 19">
        <section title="Bávlos Efesosas">
          <verse number="1"> Dan botta go Apollos lei Korintas, Bávlos jođii siseatnama čađa ja bođii Efesosii. Doppe son deaivvai muhtun máhttájeddjiid  </verse>
          <verse number="2"> ja jearai sis: «Oaččuidet go dii Bassi Vuoiŋŋa dalle go oskugođiidet?» Sii vástidedje: «Mii eat leat oppa gullan ge ahte livččii mihkkege Bassi Vuoiŋŋaid.»  </verse>
          <verse number="3"> Bávlos jearai: «Makkár gásttain gásttašuvvuidet?» Sii vástidedje: «Johanasa gásttain.»  </verse>
          <verse number="4"> De Bávlos celkkii: «Johanas gásttašii jorgaleami gásttain ávžžuhettiin olbmuid oskut sutnje gii boahtá su maŋŋil, ja dat lea Jesus.»  </verse>
          <verse number="5"> Go sii gulle dán, de gásttašuvvojedje Hearrá Jesusa nammii.  </verse>
          <verse number="6"> Ja go Bávlos bijai gieđaidis sin ala, de Bassi Vuoigŋa bođii sin badjelii, ja sii sárdno gielaiguin ja profehtastalle.  </verse>
          <verse number="7"> Sii ledje birrasiid guoktenuppelot olbmá oktiibuot.</verse>
          <verse number="8"> Golmma mánu áiggi Bávlos jođii synagogas, ja doppe son sárdnidii roahkkadit, háleštii olbmuiguin ja beaktilis sániiguin čájehii sidjiide duohtavuođa Ipmila riikka birra.  </verse>
          <verse number="9"> Muhto muhtumat buoššudedje váimmuideaset eai ge oskon; sii bilkidedje Hearrá Geainnu čoakkalmasa gullut. Dalle Bávlos guđii sin, válddii máhttájeddjiid mielddis ja sártnodii singuin beaivválaččat Tyrannosa skuvllas. </verse>
          <verse number="10"> Dáinna son jotkkii guokte jagi, nu ahte buot Asia eanangotti ássit, sihke juvddálaččat ja greikalaččat, besse gullat Hearrá sáni.</verse>
        </section>
        <section title="Skeuasa čieža bártni">
          <verse number="11"> Ipmil dagai erenoamáš oavdudaguid Bávlosa gieđaid bokte. </verse>
          <verse number="12"> Nu dáhpáhuvai ahte olbmot válde liinniid ja biktasiid maid son lei atnán, ja bidje buhcciid ala. De buozalvasat luite sin, ja bahá vuoiŋŋat vulge sis olggos. </verse>
          <verse number="13"> Maiddái muhtun golgu juvddálaš vuoiŋŋaidvuortnuheaddjit geahččaledje namuhit Hearrá Jesusa nama sin badjel geain ledje bahá vuoiŋŋat. Sii dadje: «Mun vuortnuhan din dan Jesusa bokte gean Bávlos sárdnida!» </verse>
          <verse number="14"> Nu dahke maiddái juvddálaš bajimušbáhpa Skeuasa čieža bártni. </verse>
          <verse number="15"> Muhto bahá vuoigŋa vástidii sidjiide: «Jesusa mun gal dovddan, ja mun dieđán gii Bávlos lea, muhto geat bat dii lehpet?» </verse>
          <verse number="16"> Olmmái geas lei bahá vuoigŋa, fallehii sin, biđii sis buohkain ja illástii sin nu ahte sii fertejedje báhtarit viesus olggos álásin ja hávváduvvon. </verse>
          <verse number="17"> Dát šattai dovddusin buot efesoslaččaide, sihke juvddálaččaide ja greikalaččaide, buohkat ballagohte, ja Hearrá Jesusa namma máidnojuvvui. </verse>
          <verse number="18"> Olusat sis geat ledje oskugoahtán bohte ja dovddastedje albmosit daguideaset. </verse>
          <verse number="19"> Viehka olusat sis geat ledje noidošan, bukte girjjiideaset ja bolde daid buohkaid oaidnut. Muhtumat rehkenaste girjjiid ruhtaárvvu ja gávnnahedje ahte dat ledje vihttalotduhát silbaruđa veara. </verse>
          <verse number="20"> Dán láhkái ovdánii Hearrá sátni ja oaččui stuora fámu.</verse>
          <verse number="21"> Daid dáhpáhusaid maŋŋil Bávlos mearridii vuolgit Makedonia ja Akaia čađa Jerusalemii. Son dajai: «Go doppe lean fitnan, de ferten mannat Romai ge.» </verse>
          <verse number="22"> Son vuolggahii guoktása vehkiinis, Timoteusa ja Erastosa, Makedoniai, muhto ieš son orui Asia eanangottis velá muhtun áiggi.</verse>
        </section>
        <section title="Stuimmit Efesosas">
          <verse number="23"> Daid áiggiid šattai stuora stuibmi Hearrá Geainnu dihtii. </verse>
          <verse number="24"> Demetrios-nammasaš silbarávdi ráhkadii Artemisa tempeliid govvádusaid silbbas ja fidnii dainna buori sisaboađu duojáriidda. </verse>
          <verse number="25"> Son gohčui sin čoahkkái oktan daiguin bargiiguin geain lei seammá fidnu ja dajai: «Buorit olbmot, dii diehtibehtet ahte min riggodat boahtá dán barggus. </verse>
          <verse number="26"> Muhto dál oaidnibehtet ja gullabehtet ieža ge ahte ii duššefal Efesosas, muhto measta miehtá Asia eanangotti dát Bávlos lea hálahan ja dájuhan ollu olbmuid go cealká ahte olbmo gieđaiguin ráhkaduvvon ipmilat eai oppa leat ge ipmilat. </verse>
          <verse number="27"> Ii leat duššefal ballamis ahte min fidnui sáhttá šaddat fuones beaggin, muhto bahát velá lea, ahte stuora nissonipmila Artemisa tempel navdojuvvo duššin, ja son gean olles Asia ja oppa máilbmi bálvala, sáhttá manahit alla árvvus.» </verse>
          <verse number="28"> Go sii gulle dán, de moaráskedje ja čuorvugohte: «Stuoris lea efesoslaččaid Artemis!» </verse>
          <verse number="29"> Stuibmi viidánii miehtá gávpoga, ja buohkat dopme ja bahkkejedje teáhterii ja gesse mielddiset Gaiusa ja Aristarkosa geat leigga Bávlosa makedonialaš mátkeguoimmit. </verse>
          <verse number="30"> Bávlos áiggui ieš mannat olbmuid gaskii, muhto su máhttájeaddjit hehttejedje su. </verse>
          <verse number="31"> Muhtumat Asia eanangotti ráđđehearráin geat ledje Bávlosa ustibat, bidje maiddái sáni sutnje ahte ii galgan mannat teáhterii. </verse>
          <verse number="32"> Olmmošjoavku lei áibbas moivváskan, sii čurvo ja huike oktii njálmmiid, ja eatnasat sis eai oppa diehtán ge manne ležžet čoahkkanan. </verse>
          <verse number="33"> Juvddálaččat hoigadedje ovdan Aleksandrosa, ja muhtumat joavkkus čilgejedje ášši sutnje. Aleksandros sevii gieđainis ahte son áiggui doallat bealuštussártni álbmogii. </verse>
          <verse number="34"> Muhto go sii árvidedje ahte son lei juvddálaš, de buohkat huikigohte: «Stuoris lea efesoslaččaid Artemis!» Ja stuibmi bisttii guokte diimmu áiggi. </verse>
          <verse number="35"> Muhto gávpotčálli vejii loahpas jaskkodahttit olbmuid ja dajai: «Efesoslaččat, eai go buohkat dieđe ahte efesoslaččaid gávpot lea gáhttemin stuora Artemisa ja su gova mii lea gahččan almmis? </verse>
          <verse number="36"> Dán ii sáhte oktage biehttalit, ja dan dihtii berrebehtet dii jaskkodit dál, ehpet ge dahkat maidege jallavuođaid. </verse>
          <verse number="37"> Dasgo dii lehpet buktán deike dáid olbmáid geat eai leat tempelsuollagat eai ge leat bilkidan min nissonipmila. </verse>
          <verse number="38"> Jos Demetrios ja su duojárat áigot guoddalit geange, de mis leat dikkit ja eananhearrát; váidoset doppe guhtet guimmiideaset. </verse>
          <verse number="39"> Ja jos dis ležžet eará gáibádusat, de diktet lágalaš álbmotdikki meannudit ášši. </verse>
          <verse number="40"> Dasgo mii veadjit váidojuvvot dan stuibmideami sivas mii odne lea dáhpáhuvvan. Eat ge mii sáhte bealuštit dakkár stuimmi.» Dáiguin sániiguin son vejii biđget čoagganeami.</verse>
        </section>
      </chapter>
      <chapter title="Kapittel 20">
        <section title="Bávlos Makedonias ja Hellasis">
          <verse number="1"> Go stuibmi lei jaskkodan, de Bávlos gohčui máhttájeddjiid čoahkkái ja árvvosmahtii sin. Dasto son dagai dearvvuođaid ja vulggii sin luhtte Makedoniai.  </verse>
          <verse number="2"> Mátkkoštettiin dán guovllu čađa son árvvosmahtii oskkolaččaid ollu sániiguin. Son bođii Hellasii  </verse>
          <verse number="3"> gos orui golbma mánu. Son lei vuolgaleamen meara mielde Syriai, muhto juvddálaččaid lihtodeapmi su vuostái dagai ahte son mearridii mannat ruovttoluotta Makedonia čađa.  </verse>
          <verse number="4"> Su fárus mátkkoštedje berealaš Sopatros, Pyrrosa bárdni, tessalonikalaččat Aristarkos ja Sekundos ja derbelaš Gaius, Timoteus ja Asia eanangoddelaččat Tykikos ja Trofimos.  </verse>
          <verse number="5"> Dat vulge juo ovdal ja ledje vuordimin min Troasis.  </verse>
          <verse number="6"> Suvrrokeahtes láibbiid basiid maŋŋil mii borjjasteimmet Filippis ja deaivvaimet sin vihtta beaivvi geažes Troasis, gos mii oruimet čieža beaivvi.</verse>
        </section>
        <section title="Earrodearvvuođat Troasii">
          <verse number="7"> Vahku vuosttaš beaivvi mii leimmet čoagganan doadjalit láibbi. Bávlos sártnodii singuin, ja son jotkkii gitta gaskaija rádjái danne go son áiggui vuolgit nuppi beaivvi.  </verse>
          <verse number="8"> Dan lanjas badjin gosa mii leimmet čoagganan, ledje ollu lámppát.  </verse>
          <verse number="9"> Nuorra bárdni gean namma lei Eutykos lei čohkkámin láses. Son nohkai lossadit go Bávlos sárdnidii nu guhká, ja oađedettiin son gahčai olggos láseráigge goalmmát gearddis. Son lei jápmán go sii loktejedje su. </verse>
          <verse number="10"> Muhto Bávlos manai vuolás, gopmulii su badjel, fátmmastii su ja celkkii: «Allet muosehuva, gal sus lea heagga.» </verse>
          <verse number="11"> Bávlos manai fas bajás, doadjalii láibbi ja borai, ja go son lei sártnodan singuin gitta dassážii go čuvggodii, de son vulggii. </verse>
          <verse number="12"> Bártni sii dolvo ruoktot heakkas, ja dat lei sidjiide stuora jeđđehussan.</verse>
        </section>
        <section title="Earrosárdni Efesosa vuorrasiidda">
          <verse number="13"> Mii manaimet njuolga fatnasii ja borjjasteimmet Assosii, gos galggaimet váldit Bávlosa mielde. Nu son lei mearridan, dasgo son hálidii mannat vácci dohko. </verse>
          <verse number="14"> Go son deaivvai min Assosis, de mii válddiimet su fatnasii ja manaimet Mitylenii. </verse>
          <verse number="15"> Mii borjjasteimmet das ja bođiimet nuppi beaivvi Kiosa buohta. Maŋit beaivvi láddiimet Samosii ja velá maŋit beaivvi joavddaimet Miletosii. </verse>
          <verse number="16"> Bávlos lei nappo mearridan garvit Efesosa, amas ájihuvvot Asia eanangottis. Son doamai, vai joavddašii Jerusalemii hellodatbeaivái, jos lei vejolaš.</verse>
          <verse number="17"> Miletosas son bijai sáni Efesosii ja gohčui lusas searvegotti vuorrasiid. </verse>
          <verse number="18"> Go sii ledje boahtán, de sárdnugođii sidjiide: Dii diehtibehtet mo mun lean eallán din gaskkas oppa dan áiggi mii lea vássán vuosttaš beaivvi rájes go mun bohten Asia eanangoddái. </verse>
          <verse number="19"> Mun lean bálvalan Hearrá vuollegašvuođain ja gatnjaliiguin buot geahččalusain maid mun lean gillán juvddálaččaid bahás lihtodemiid dihtii. </verse>
          <verse number="20"> Dii diehtibehtet ahte in leat čiehkan maidege mii livččii sáhttán leat didjiide ávkin, muhto mun lean oahpahan didjiide dán sihke almmolaččat ja ruovttuin. </verse>
          <verse number="21"> Mun lean rávven sihke juvddálaččaid ja greikalaččaid dahkat jorgalusa Ipmilii ja oskut Hearrámet Jesusii. </verse>
          <verse number="22"> Ja dál Vuoigŋa lea čatnan mu ja vuolggaha mu Jerusalemii, in ge dieđe mii doppe deaivideažžá mu. </verse>
          <verse number="23"> Dan mun dieđán, ahte Bassi Vuoigŋa duođašta munnje juohke gávpogis ahte láhkkit ja áŧestusat vurdet mu. </verse>
          <verse number="24"> Muhto mun in ane ealliman mange vearan, go dušše beasan ollašuhttit mátkán ja dan bálvalusa man lean ožžon Hearrá Jesusis: duođaštit evangeliuma Ipmila árpmu birra. </verse>
          <verse number="25"> Ja dál dieđán ahte dii ehpet goassege šat oainne mu, dii geaid gaskkas mun lean vádjolan ja sárdnidan Ipmila riikka. </verse>
          <verse number="26"> Danne cealkkán didjiide dán beaivvi ahte mun lean sivaheapmi jos oktage láhppoš, </verse>
          <verse number="27"> dasgo mun in leat čiehkan maidege, muhto mun lean sárdnidan didjiide visot mii lea Ipmila áigumuš.</verse>
          <verse number="28"> Atnet vára alddádet ja oppa dan ealus man geahččin Bassi Vuoigŋa lea bidjan din; gehččet Ipmila searvegotti, man son lea vuoitán alccesis iežas varain. </verse>
          <verse number="29"> Mun dieđán ahte go mun lean guođđán din, de gáfat gumppet bohtet din gaskii, eai ge seastte ealu. </verse>
          <verse number="30"> Maiddái din iežadet gaskkas čuožžilit muhtun olbmát ja sárdnidit vearri oahpu, vai besset fillet máhttájeddjiid iežaset fárrui. </verse>
          <verse number="31"> Gohcet dan dihtii ja muitet ahte golbma jagi ijatbeaivvi mun lean heaittekeahttá nevvon juohkehačča dis ganjalčalmmiid. </verse>
          <verse number="32"> Ja dál mun attán din Ipmila ja su árpmusáni háldui, mii sáhttá hukset din ja addit didjiide árbbi singuin buohkaiguin geat leat bassindahkkojuvvon. </verse>
          <verse number="33"> Mun in leat goassege bivdalan silbbaid dahje golliid dahje biktasiid geasge. </verse>
          <verse number="34"> Dii diehtibehtet ahte dáid gieđaiguin mun lean bargan ja dinen buot maid mun ja mu guoimmit dárbbašeimmet. </verse>
          <verse number="35"> Juohke dáfus mun lean čájehan didjiide ahte dii fertebehtet bargat dáinna lágiin ja veahkehit heajubuid ja muitit dáid Hearrá Jesusa sániid: Lea ávdugasat addit go oažžut.</verse>
          <verse number="36"> Go Bávlos lei cealkán dán, de luoitádii čippiidis ala ja rohkadalai singuin buohkaiguin. </verse>
          <verse number="37"> Buohkat čirrojedje ja dollejedje Bávlosa čeabáha birra ja cummistedje su. </verse>
          <verse number="38"> Eanemusat bávččagahtte sin dat sánit ahte sii eai goassege ožžon oaidnit su šat. Ja sii mieđuštedje su fatnasii.</verse>
        </section>
      </chapter>
      <chapter title="Kapittel 21">
        <section title="Bávlosa mátki bajás Jerusalemii">
          <verse number="1"> Go mii leimmet earránan sis, de vulggiimet borjjastit njuolga Kosii, nuppi beaivvi Rhodosii ja doppe Patarai.  </verse>
          <verse number="2"> Doppe gávnnaimet skiippa mii lei vuolgimin Fenikiai; mii manaimet dan sisa ja vulggiimet.  </verse>
          <verse number="3"> Go oinniimet Kyprosa, de borjjasteimmet sullo lulábeale Syria guvlui ja láddiimet Tyrosii gos boltojuvvojedje gálvvut skiippas.  </verse>
          <verse number="4"> Mii gávnnaimet máhttájeddjiid ja oruimet sin luhtte čieža beaivvi. Vuoiŋŋa bagadusa mielde sii rávvejedje Bávlosa mannamis bajás Jerusalemii.  </verse>
          <verse number="5"> Go mii leimmet orron doppe daid beivviid, de vulggiimet ja jotkkiimet mátkámet. Buohkat mieđuštedje min olggos gávpogis, nissonat ja mánát ge. Mearragáttis mii čipposteimmet ja rohkadalaimet  </verse>
          <verse number="6"> ja dasto dagaimet dearvvuođaid. Mii manaimet fatnasii, ja sii gis máhcce iežaset ruovttuide.</verse>
          <verse number="7"> Tyrosis joavddaimet Ptolemaisii, gosa min mearramátki nogai. Mii buorástahtiimet oskuguimmiid ja oruimet sin luhtte beaivvi.  </verse>
          <verse number="8"> Nuppi beaivvi jotkkiimet mátkki ja olliimet Kesareai, ja doppe manaimet evangelista Filipa dállui ja oruimet su luhtte. Son lei okta dan čiehččasis,  </verse>
          <verse number="9"> ja sus ledje njeallje náitalkeahtes nieidda geain ledje profehtalaš attáldagat. </verse>
          <verse number="10"> Mii oruimet doppe moanaid beivviid, ja dalle bođii Judeas vuolás profehta gean namma lei Agabos. </verse>
          <verse number="11"> Son bođii min lusa ja válddii Bávlosa boahkána, čanai julggiidis ja gieđaidis dainna ja celkkii: «Nu cealká Bassi Vuoigŋa: Dán láhkái čatnet Jerusalema juvddálaččat dan olbmá geasa dát boagán gullá ja addet su báhkiniid gieđaide.» </verse>
          <verse number="12"> Go mii gulaimet dán, de sihke mii ja báikki olbmot várriimet Bávlosa mannamis bajás Jerusalemii. </verse>
          <verse number="13"> Muhto Bávlos vástidii: «Manne dii čierrubehtet ja givssidehpet mu váimmu? In leat gárvvis dušše čadnojuvvot, muhto maiddái jápmit Jerusalemii min Hearrá Jesusa nama dihtii.» </verse>
          <verse number="14"> Go son ii diktán iežas hálahuvvot, de mii vuolláneimmet ja dajaimet: «Šaddos Hearrá dáhttu!»</verse>
          <verse number="15"> Dáid beivviid maŋŋil mii ráhkkaneimmet ja vulggiimet bajás Jerusalemii. </verse>
          <verse number="16"> Muhtumat Kesarea máhttájeddjiin ge vulge min fárrui ja dolvo min kyproslačča Mnasona lusa; son lei leamaš máhttájeaddji guhká. Su viesus galggaimet orrut.</verse>
        </section>
        <section title="Bávlos Jáhkoba ja vuorrasiid luhtte">
          <verse number="17"> Go mii bođiimet Jerusalemii, de oskuguoimmit vuostáiválde min iluin. </verse>
          <verse number="18"> Nuppi beaivvi Bávlos manai min mielde Jáhkoba lusa gosa vuorrasat ledje čoahkkanan. </verse>
          <verse number="19"> Son buorástahtii sin ja muitalii dárkilit maid Ipmil lei dahkan báhkiniid gaskkas su bálvalusa bokte. </verse>
          <verse number="20"> Sii máidno Ipmila dan ovddas maid gulle, muhto dasto dadje Bávlosii: «Oskuviellja, don dieđát ahte máŋga duhát juvddálačča leat oskugoahtán, ja sii dollet lága áŋgirit. </verse>
          <verse number="21"> Dál sii leat gullan du birra ahte don oahpahat daid juvddálaččaid geat orrot báhkiniid gaskkas, jorggihit eret Movssesis ja čilget sidjiide ahte sii eai galgga birračuohppat mánáideaset eai ge eallit min vieruid mielde. </verse>
          <verse number="22"> Maid mii dál dahkat? Fargga šaddá dovddusin ahte don leat boahtán. </verse>
          <verse number="23"> Daga dál danne nugo mii gohččut du: Mis leat njeallje olbmá dáppe geat leat dahkan lohpádusa. </verse>
          <verse number="24"> Váldde dán njealljása mielddát ja buhtistahte iežat oktan singuin. Mávsse dáid goluid, vai sii besset ráhket oaivviset. De buohkat áddejit ahte ii leat duohta maid sii leat gullan du birra, muhto ahte don ieš ealát lága mielde ja doalat dan. </verse>
          <verse number="25"> Daid báhkiniid hárrái guđet leat oskugoahtán, mii leat čállán reivve ja addán dieđu ahte sii galget hilgut bierggu mii oaffaruššojuvvo eahpeipmiliidda, vara, buvihuvvon elliid bierggu ja fuorrávuođa.»</verse>
          <verse number="26"> Nuppi beaivvi Bávlos válddii olbmáid mielddis ja buhtistahtii iežas oktan singuin. Dasto son manai tempelii dieđihit goas buhtistanáigi loahpahuvvo nu ahte oaffar sáhtii oaffaruššojuvvot juohkehačča ovddas.</verse>
        </section>
        <section title="Bávlos váldojuvvo gitta tempelis">
          <verse number="27"> Go dat čieža beaivvi ledje measta vássán, de Asia eanangotti juvddálaččat fuomášedje su tempelšiljus. Sii moivašuhtte olmmošjoavkku, dohppejedje su </verse>
          <verse number="28"> ja čurvo: «Israellaččat, veahkehehket min! Dá lea dat olmmái gii oahpaha juohke sajis ja buohkaide álbmoga vuostái ja lága ja dán bassi báikki vuostái. Ja dál son lea váldán velá greikalaččaid mielddis ja eahpebasuhan dán bassi báikki.» </verse>
          <verse number="29"> Sii ledje nappo ovdal oaidnán efesoslačča Trofimosa searválagaid suinna gávpogis ja jáhkke dál ahte Bávlos lei váldán su mielddis tempelii. </verse>
          <verse number="30"> Oppa gávpot lihkahuvvui, ja olbmot čoahkkanadde, dohppejedje Bávlosa ja rohttejedje su eret tempelšiljus, ja poarttat giddejuvvojedje dakkaviđe.</verse>
          <verse number="31"> Sii ledje cábmimin su measta jámas go romalaš soalddáhiid kommandánta bođii gullat ahte olles Jerusalem lei moivvis. </verse>
          <verse number="32"> Son válddii dan seammás soalddáhiid oktan offisearaiguin ja viehkalii vuolás olbmuid guvlui. Go olbmot oidne kommandántta ja soalddáhiid, de heite cábmimis Bávlosa. </verse>
          <verse number="33"> Kommandánta manai ovdan ja válddii Bávlosa gitta ja gohčui čatnat su guvttiin láhkkiin. De son jearai gii Bávlos lei ja maid son lei dahkan. </verse>
          <verse number="34"> Muhto olbmot čurvo, nuppit dán, nuppit duon, ja go son ii sáhttán oažžut albma dieđu dán rieja dihtii, de son gohčui doalvut Bávlosa ladnái. </verse>
          <verse number="35"> Muhto go Bávlos ollii boardagii, de soalddáhat fertejedje guoddit su danne go olbmot bahkkejedje garrasit juohke guovllus. </verse>
          <verse number="36"> Dasgo olles olmmošjoavku čuovui maŋis ja čuorvvui: «Goddet su!»</verse>
        </section>
        <section title="Bávlosa bealuštussárdni álbmoga ovddas">
          <verse number="37"> Sii ledje aiddo doalvumin Bávlosa ladnái go son jearai kommandánttas: «Beasan go cealkit dutnje maidege?» Son vástidii: «Máhtát go greikkagiela? </verse>
          <verse number="38"> Dalle han don it leat dat egyptalaš gii muhtun áiggi dás ovdal dagahii stuimmi ja doalvvui njeallje duhát olmmošgoddi meahccái?» </verse>
          <verse number="39"> Bávlos dajai: «Mun lean juvddálaš Tarsosis, Kilikias eret ja dan gávpoga ássi man vissa buohkat dovdet. Mun bivddán du, suova mu sárdnut olbmuide.» </verse>
          <verse number="40"> Kommandánta suovai dan, ja čuoččodettiin boardaga alde Bávlos sevii olbmuide gieđain. Go sii jaskkodedje, de sárdnidii sidjiide hebreagillii:</verse>
        </section>
      </chapter>
      <chapter title="Kapittel 22">
        <verse number="1"> «Álbmotguoimmit ja áhčit, gullet maid mun dál sártnun iežan bealuštussan!»  </verse>
        <verse number="2"> Go sii gulle ahte son sártnui sidjiide hebreagillii, de šadde velá jaskadeabbot. Bávlos jotkkii:</verse>
        <verse number="3"> Mun lean juvddálaš, riegádan Tarsosis, Kilikias, muhto lean bajásšaddan dán gávpogis Gamaliela julggiid ovddas ja ožžon vuđolaš oahpaheami min máddariid lága dárkilis vuogi mielde, ja mun ledjen áŋgir Ipmila bealis nugo dii gis buohkat lehpet odne.  </verse>
        <verse number="4"> Mun lean doarrádallan jápmimiin ja goddimiin sin geat čuvvot dán Geainnu, ja lean čatnan ja addán giddagassii sihke olbmáid ja nissoniid.  </verse>
        <verse number="5"> Dan sáhttet bajimušbáhppa ja vuorrasiid ráđđi duođaštit. Sii adde munnje reivve Damaskusa álbmotguimmiide, ja mun vulgen dohko váldit gitta sin geat ledje doppe, ja buktit sin láhkkiin Jerusalemii, vai sii ráŋggáštuvvošedje.  </verse>
        <verse number="6"> Muhto jođedettiin dohko, go lahkanišgohten Damaskusii gaskabeaivvi áiggi, šloavggihii fáhkkestaga mu birra šerres čuovga almmis.  </verse>
        <verse number="7"> Mun gahččen eatnamii ja gullen jiena mii celkkii munnje: «Sávlos, Sávlos, manne doarrádalat mu?»  </verse>
        <verse number="8"> Mun jerren: «Hearrá, gii don leat?» Son vástidii: «Mun lean nasaretlaš Jesus gean don doarrádalat.»  </verse>
        <verse number="9"> Mu mátkeguoimmit oidne gal čuovgga, muhto eai gullan jiena mii sártnui munnje. </verse>
        <verse number="10"> Mun jerren: «Hearrá, maid mun galggan dahkat?» Ja Hearrá celkkii munnje: «Čuožžil bajás ja mana Damaskusii! Doppe beasat gullat makkár doaimmaide don leat mearriduvvon.» </verse>
        <verse number="11"> Šerres čuovgga dihtii mun in oaidnán, ja sii geat ledje muinna, láidejedje mu gieđas nu ahte bohten Damaskusii. </verse>
        <verse number="12"> Doppe lei olmmái gean namma lea Ananias. Son elii ipmilbalolaččat lága mielde, ja buot dan báikki juvddálaččat adde sutnje buori duođaštusa. </verse>
        <verse number="13"> Son bođii mu lusa ja celkkii: «Sávlos, vieljažan, šatta fas oaidnin!» Dan seammás mun oaidnigohten ja oidnen su. </verse>
        <verse number="14"> Son dajai munnje: «Min máddariid Ipmil lea válljen du dovdat su dáhtu, oaidnit Vanhurskása ja gullat su sárdnumin iežas jienain. </verse>
        <verse number="15"> Dasgo don šattat su duođašteaddjin ja muitalat buot olbmuide dan maid leat oaidnán ja gullan. </verse>
        <verse number="16"> Mainna ádjánat? Čuožžil, divtte iežat gásttašuvvot ja suttuidat sihkkojuvvot eret ja čuorvvo Hearrá nama.»</verse>
        <verse number="17"> Go mun ledjen máhccan Jerusalemii ja ledjen rohkadallamin tempelis, de rohttašuvven </verse>
        <verse number="18"> ja oidnen Hearrá. Son celkkii munnje: «Doapmal eret Jerusalemis nu johtilit go sáhtát, dasgo sii eai vuostáiváldde du duođaštusa mu birra.» </verse>
        <verse number="19"> Mun vástidin: «Hearrá, sii han dihtet ieža ahte mun juohke synagogas bidjen giddagassii sin geat osko dutnje ja dikten sin spihččejuvvot. </verse>
        <verse number="20"> Ja go du duođašteaddji Stefanusa varra golggahuvvui, de ledjen ieš das ja dohkkehin dan ja fáktejin su sorbmejeddjiid biktasiid.» </verse>
        <verse number="21"> Muhto Hearrá celkkii munnje: «Vuolgge, dasgo mun áiggun vuolggahit du guhkás eret báhkiniid lusa.»</verse>
        <section title="Bávlos kommandántta ovddas">
          <verse number="22"> Dassážii sii guldaledje Bávlosa, muhto de čuorvugohte: «Jávkadehket dán olbmo eatnama alde! Dákkár ii berre beassat eallit!» </verse>
          <verse number="23"> Sii huike ja rámško oalgegávttiideasetguin ja bálko sádduid áibmui. </verse>
          <verse number="24"> Dalle kommandánta gohčui doalvut Bávlosa ladnái. Son gohčui su gažaduvvot ja spihččejuvvot gávnnahan dihtii manne sii čurvo nu su vuostái. </verse>
          <verse number="25"> Muhto go sii čatne Bávlosa gitta ja áigo spihččegoahtit su, de Bávlos jearai offisearas gii lei das: «Lea go dis lohpi spihččet Roma riikkavuloža gii ii leat ožžon duomu ge?» </verse>
          <verse number="26"> Go offiseara gulai dan, de manai kommandántta lusa ja dajai: «Várut, dasgo dát olmmái lea Roma riikkavuloš.» </verse>
          <verse number="27"> Kommandánta manai dalle ieš Bávlosa lusa ja jearai: «Muital, leat go don Roma riikkavuloš?» Bávlos vástidii: «De lean.» </verse>
          <verse number="28"> Kommandánta dajai: «Mun lean máksán ollu ruđaid oažžut dan riikkavulošvuoigatvuođa.» Muhto Bávlos vástidii: «Mun lean riegádan dasa.» </verse>
          <verse number="29"> Sii geat galge gažadit su, geassádedje dallánaga. Ja kommandánta šattai ballui go árvidii ahte son lei čatnan láhkkiiguin Roma riikkavuloža.</verse>
        </section>
        <section title="Bávlos Ráđi ovddas">
          <verse number="30"> Kommandánta hálidii diehtit vissásit mas juvddálaččat áššáskuhtte Bávlosa, ja nuppi beaivvi son čovddii su láhkkiin, gohčui čoahkkái bajitbáhpaid ja olles Ráđi ja vieččai Bávlosa sin ovdii.</verse>
        </section>
      </chapter>
      <chapter title="Kapittel 23">
        <verse number="1"> Bávlos geahčai njuolga Ráđđái ja dajai: «Álbmotguoimmit, gitta dán beaivvi rádjái mun lean eallán buhtes oamedovdduin Ipmila ovddas.»  </verse>
        <verse number="2"> Bajimušbáhppa Ananias gohčui sin geat čužžo lagamusas, došket Bávlosa njálbmái.  </verse>
        <verse number="3"> Bávlos celkkii sutnje: «Ipmil cábmá du, don kálkejuvvon seaidni! Don leat čohkkámin dás dubmen dihtii mu lága mielde, muhto don rihkut lága go gohčut cábmit mu.»  </verse>
        <verse number="4"> Sii geat ledje čuožžumin das, dadje: «Bealkkihat go don Ipmila bajimušbáhpa?»  </verse>
        <verse number="5"> Bávlos vástidii: «Álbmotguoimmit, in mun diehtán ahte son lea bajimušbáhppa, dasgo lea čállojuvvon: It galgga garuhit álbmogat oaivámučča.»</verse>
        <verse number="6"> Muhto go Bávlos diđii ahte Ráđi nubbin oassin ledje saddukealaččat ja nubbin gis farisealaččat, de son čuorvvui sidjiide: «Álbmotguoimmit, mun lean farisealaš ja farisealačča bárdni! Dál lean áššáskuhttojuvvon jábmiid bajásčuožžileami doaivaga dihtii.»  </verse>
        <verse number="7"> Go son dajai dán, de šattai riidu farisealaččaid ja saddukealaččaid gaskii, ja čoahkkin bieđganii guovtti beallái.  </verse>
        <verse number="8"> Dasgo saddukealaččat oaivvildit ahte ii leat bajásčuožžileapmi eai ge eŋgelat ja vuoiŋŋat, muhto farisealaččat oskot buot daidda.  </verse>
        <verse number="9"> Dál sii čuorvugohte ja farisealaččaid bealladagas čuožžiledje muhtun čálaoahppavaččat ja vuostálaste garrasit: «Mii eat gávnna maidege baháid dán olbmás. Mo jos eŋgel dahje vuoigŋa lea sárdnon sutnje!» </verse>
        <verse number="10"> Nággu šattai nu garas ahte kommandánta balai ahte sii gaikkodit Bávlosa. Danne son gohčui soalddáhiiddis mannat vuolás ja rohttet Bávlosa eret sin gaskkas ja doalvut su ladnái. </verse>
        <verse number="11"> Čuovvovaš ija Hearrá čuoččui Bávlosa ovddas ja celkkii: «Leage dorvvolaš! Seammá láhkái go don leat duođaštan mu birra Jerusalemis, nu fertet duođaštit Romas ge.»</verse>
        <section title="Lihtodeapmi Bávlosa vuostái">
          <verse number="12"> Nuppi iđida juvddálaččat lihtodedje Bávlosa vuostái ja vurdno ahte eai áigon borrat eai ge juhkat ovdal go ledje goddán su. </verse>
          <verse number="13"> Badjel njealljelot olbmá ledje mielde dán lihtodeamis. </verse>
          <verse number="14"> Sii manne bajitbáhpaid ja vuorrasiid lusa ja dadje: «Mii leat vurdnon ahte eat áiggo máistit biepmu ovdal go leat goddán Bávlosa. </verse>
          <verse number="15"> Ávžžuhehket dii ja Ráđđi kommandántta buktit su din ovdii fas dego mahkáš áiggošeiddet dutkat su ášši dárkileabbot. De mii leat gárvásat goddit su ovdal go joavdá din lusa.» </verse>
          <verse number="16"> Bávlosa neahpi gulai dán lihtodeami birra, ja son manai bajás ladnái ja muitalii dán Bávlosii. </verse>
          <verse number="17"> Bávlos rávkkai lusas muhtun offiseara ja dajai sutnje: «Doalvvo dán nuorra olbmá kommandántta lusa, dasgo sus lea sutnje diehtu.» </verse>
          <verse number="18"> Offiseara válddii bártni mielde ja doalvvui su kommandántta lusa ja dajai: «Fáŋga Bávlos rávkkai mu lusas ja dáhtui doalvut dán bártni du ovdii. Sus lea dutnje dadjamuš.» </verse>
          <verse number="19"> Kommandánta válddii bártni gihtii ja manai sierranassii ja jearai: «Mii dus lea munnje muitalit?» </verse>
          <verse number="20"> Bárdni vástidii: «Juvddálaččat leat soahpan ahte sii áigot ihttin gohččut du doalvut Bávlosa Ráđi ovdii dego áiggošedje guorahallat su ášši dárkileabbot. </verse>
          <verse number="21"> Muhto ale fal mieđa sidjiide; dasgo sii leat eanet go njealljelogis geat leat vuođgŋimin su. Sii leat vurdnon ahte eai áiggo borrat eai ge juhkat ovdal go leat goddán su. Dál sii leat gárvásat ja leat vuordimin ahte don mieđat dasa.»</verse>
          <verse number="22"> Kommandánta divttii bártni mannat, muhto gilddii su garrasit: «Ale almmut geasage ahte leat muitalan munnje dán.»</verse>
        </section>
        <section title="Bávlos vuolggahuvvo Kesareai">
          <verse number="23"> Kommandánta gohčui lusas guoktása offisearainis ja dajai: «Ráhkkanahtti guoktečuođi soalddáha vuolgit Kesareai otná ija goalmmát diimmu maŋŋil. Váldi mielddáde čiežalot riidejeaddji ja guoktečuođi sáiteolbmá, </verse>
          <verse number="24"> ja háhkki maiddái riidenheastta Bávlosii ja doalvu su dearvan eananhearrá Feliksa lusa.» </verse>
          <verse number="25"> De son čálii reivve dáiguin sániiguin:</verse>
          <verse number="26"> Klaudius Lysias dearvvaha allaárvosaš eananhearrá Feliksa. </verse>
          <verse number="27"> Juvddálaččat ledje váldán gitta dán olbmá, ja sii ledje cábmimin su jámas go mun bohten soalddáhiiguin ja gádjon su dasgo mun bohten diehtit ahte son lei Roma riikkavuloš. </verse>
          <verse number="28"> Mun vuolggahin su vuolás sin Ráđđái, danne go dáhtton gullat mainna sii ledje áššáskuhttimin su. </verse>
          <verse number="29"> Mun gávnnahin ahte váidalus guoskkai sin láhkagažaldagaide ii ge masage mii ánssášivččii jápminduomu dahje giddagasa. </verse>
          <verse number="30"> Danne go dieđihuvvui munnje ahte juvddálaččat lihtodit dán olbmá vuostái, mun vuolggahan su njuolga du lusa. Mun lean dieđihan su áššáskuhttiide ge ahte sii ožžot buktit du ovdii váidalusaideaset su vuostái.</verse>
          <verse number="31"> Gohččuma mielde soalddáhat válde Bávlosa mielddiset ja dolvo su ihkku Antipatrisii. </verse>
          <verse number="32"> Nuppi beaivvi sii máhcce ladnáseaset ja dikte riidejeddjiid doalvut su viidáseabbot. </verse>
          <verse number="33"> Go riidejeaddjit jovde Kesareai, de adde reivve eananhearrái ja divvo Bávlosa su ovdii. </verse>
          <verse number="34"> Son logai reivve ja jearai guđe eananguovllus Bávlos bođii. Go son gulai ahte dat lei Kilikias eret, </verse>
          <verse number="35"> de dajai: «Mun gažadan du go du áššáskuhttit leat boahtán.» De gohčui Bávlosa gáhttejuvvot Herodesa šloahttalatnis.</verse>
        </section>
      </chapter>
      <chapter title="Kapittel 24">
        <section title="Váidalus Bávlosa vuostái">
          <verse number="1"> Vihtta beaivvi maŋŋil bođii bajimušbáhppa Ananias dohko vuolás oktan muhtun vuorrasiiguin ja láhkačehpiin gean namma lei Tertullus. Sii bidje eananhearrá ovdii áššáskuhttimiiddiset Bávlosa vuostái.  </verse>
          <verse number="2"> Bávlos rávkojuvvui sisa, ja Tertullus áššáskuhttigođii su: «Allaárvosaš Feliks! Du dihtii mii leat ožžon ráfi juohke báikkis, ja dán álbmogis lea dál buoret dilli du viissis stivrejumi dihtii.  </verse>
          <verse number="3"> Stuora giitevašvuođain mii dovddastit dán álo ja juohke sajis.  </verse>
          <verse number="4"> Mun in áiggo ájihit du guhká, muhto siđašin ahte don guldalivččet min oanehis bottoža dábálaš buorredáhtolašvuođainat.  </verse>
          <verse number="5"> Mii leat gávnnahan dán olbmá duohta rohttudávdan. Son dagaha ráfehisvuođa juvddálaččaid gaskkas miehtá máilmmi ja lea nasaretlaččaid suorggi oaivámuš.  </verse>
          <verse number="6"> Son lea geahččalan eahpebasuhit velá tempela ge, muhto de mii dohppiimet su ja dáhtuimet dubmet su láhkamet mielde.  </verse>
          <verse number="7"> Muhto kommandánta Lysias bođii ja rohttii su veahkaválddálašvuođain eret min gieđain.  </verse>
          <verse number="8"> Ja son gohčui Bávlosa áššáskuhttiid boahtit du lusa. Don sáhtát ieš dutkat su, de fuomášat visot mas mii áššáskuhttit su.»  </verse>
          <verse number="9"> Juvddálaččat dorjo dán váidalusa ja duođaštedje ahte nie lea.</verse>
        </section>
        <section title="Bávlosa bealuštussárdni">
          <verse number="10"> Eananhearrá seavvilii dalle Bávlosii, ja son sárdnugođii: Mun dieđán ahte don leat leamaš dán álbmoga duopmárin máŋga jagi. Danne mun bealuštan iežan roahkkatvuođain. </verse>
          <verse number="11"> Don sáhtát ieš dárkkistit ahte eai leat eanet go guoktenuppelot beaivvi dan rájes go mun mannen bajás Jerusalemii rohkadallat Ipmilii doppe. </verse>
          <verse number="12"> Ii ge oktage oaidnán mu nákkáhallamin geainnage dahje giivváskahttimin álbmoga, ii tempelis, ii synagogain ii ge gávpogis ge. </verse>
          <verse number="13"> Eai ge sii sáhte duođaštit dan mas áššáskuhttet mu. </verse>
          <verse number="14"> Muhto dán mun dovddastan dutnje, ahte mun čuovun dan Geainnu man sii gohčodit sierrasearvin, ja dáinna lágiin bálvalan min máddariid Ipmila, oskkodettiin buot dasa mii lea čállojuvvon láhkii ja profehtaide, </verse>
          <verse number="15"> ja mus lea seammá doaivva go dáin ge, ahte bajásčuožžileapmi jábmiid luhtte boahtá sihke vanhurskásiidda ja vanhurskkismeahttumiidda. </verse>
          <verse number="16"> Danne barggan dan ala ahte mus álo livččii buhtes oamedovdu Ipmila ja olbmuid ovddas. </verse>
          <verse number="17"> Maŋŋil go ledjen eret máŋggaid jagiid, de bohten buktit attáldagaid álbmogasan ja oaffaruššat. </verse>
          <verse number="18"> Dagadettiinan dán sii gávdne mu tempelis, gos ledjen buhtistuvvomin, ii ge gostege lean dihtton stuibmi dahje ráfehisvuohta. </verse>
          <verse number="19"> Muhtun Asia eanangotti juvddálaččat oidne mu, ja dat galggašedje ieža leat dás du ovddas áššáskuhttimin mu jos leažžá mihkkege mu vuostái. </verse>
          <verse number="20"> Dahje divtte dáid ieža muitalit mas sii gávdne mu sivalažžan go čužžon Ráđi ovddas, </verse>
          <verse number="21"> leažžá go juo aiddo dán dajaldaga sivas man mun čurvejin go čužžon sin ovddas: «Dii áššáskuhttibehtet mu odne jábmiid bajásčuožžileami dihtii.»</verse>
          <verse number="22"> Feliks dovddai bures Hearrá Geainnu, ja son maŋidii ášši ja dajai: «Go kommandánta Lysias boahtá vuolás deike, de válddán dán ášši dupmui.» </verse>
          <verse number="23"> Feliks gohčui offiseara doallat Bávlosa giddagasas, muhto geahppa eavttuiguin, eai ge su iežas olbmot galgan hehttejuvvot veahkeheames su. </verse>
          <verse number="24"> Moadde beaivvi maŋŋil Feliks bođii oktan áhkáinis Drusillain gii lei juvddálaš. Son rávkkai Bávlosa ovdan ja guldalii su sárdnumin oskku birra Jesus Kristusii. </verse>
          <verse number="25"> Muhto go Bávlos sárdnugođii vanhurskkisvuođa ja mearálašvuođa ja boahttevaš duomu birra, de Feliks ballái ja dajai: «Dál lea doarvái, mana! Go mus lea dilli, de rávkkan du lusan.» </verse>
          <verse number="26"> Son doaivvui dan ge ahte Bávlos attášii sutnje ruđaid. Danne son rávkkai su dávjá ja sártnodii suinna. </verse>
          <verse number="27"> Go guokte jagi ledje vássán, de Porkius Festus bođii Feliksa sadjái. Feliks hálidii bisuhit buori gaskavuođa juvddálaččaide, ja dan dihtii son divttii Bávlosa ain čohkkát giddagasas.</verse>
        </section>
      </chapter>
      <chapter title="Kapittel 25">
        <section title="Bávlosa guoddalus keaisárii">
          <verse number="1"> Golbma beaivvi maŋŋil go Festus lei álgán ámmáhasas, de son vulggii Kesareas bajás Jerusalemii.  </verse>
          <verse number="2"> Bajitbáhpat ja juvddálaččaid oaivámuččat bohte su lusa guoddalit Bávlosa vuostái. Sii átno su  </verse>
          <verse number="3"> doarjut sin ja viežžat Bávlosa Jerusalemii, dasgo sii ledje ráđđádallan vuođgŋit ja goddit su mátkkis.  </verse>
          <verse number="4"> Muhto Festus vástidii ahte Bávlos galggai gáhttejuvvot Kesareas, ja ahte son ieš fargga lei máhccamin dohko vuolás.  </verse>
          <verse number="5"> Son dajai: «Vulgoset din oaivámuččat vuolás muinna ja váidalehkoset sii dan olbmá, jos sus leažžá mihkkege boasttuvuođaid.»</verse>
          <verse number="6"> Festus ii lean orron doppe eanet go gávcci dahje logi beaivvi go vulggii fas vuolás Kesareai. Nuppi beaivvi son čohkánii duopmárstullui ja gohčui sin buktit ovdan Bávlosa.  </verse>
          <verse number="7"> Son bođii sisa, ja juvddálaččat geat ledje boahtán vuolás Jerusalemis, birastahtte su ja áššáskuhtte su garrasit. Sii eai goitge sáhttán maidege duohtan duođaštit.  </verse>
          <verse number="8"> Muhto Bávlos bealuštii iežas ja dajai: «Mun in leat moktege suddudan juvddálaččaid lága vuostái, in tempela in ge keaisára vuostái.»  </verse>
          <verse number="9"> Festus hálidii áinnas juvddálaččaid beallásis, ja danne son jearai Bávlosis: «Vuolggášit go bajás Jerusalemii, vai dubmešin du doppe dán áššis?» </verse>
          <verse number="10"> Muhto Bávlos vástidii: «Mun čuoččun dás keaisára duopmostuolu ovddas, ja mus lea vuoigatvuohta dubmejuvvot dás. Juvddálaččaid vuostái mun in leat dahkan maidege veriid, nugo don dieđát bures. </verse>
          <verse number="11"> Jos mun leaččan dahkan vearrivuođa ja juoidá mas ánssášan jápminduomu, de in beasadala jápmimis. Muhto jos sin áššáskuhttimat ležžet duššit, de ii oktage sáhte addit mu sin háldui. Mun guoddalan ášši keaisára ovdii.» </verse>
          <verse number="12"> Festus sártnodii iežas ráđđeaddiiguin ja celkkii: «Don leat guoddalan ášši keaisára ovdii; don beasat keaisára lusa.»</verse>
        </section>
        <section title="Bávlosa sárdni gonagas Agrippai">
          <verse number="13"> Moadde beaivvi maŋŋil bođiiga gonagas Agrippa ja Berenike Kesareai Festusa guossái. </verse>
          <verse number="14"> Go leigga orron doppe eanet beivviid, de Festus čilgii Bávlosa ášši gonagassii ja dajai: «Mus lea dáppe olmmái gean Feliks guđii deike fáŋgan. </verse>
          <verse number="15"> Go mun ledjen Jerusalemis, de bajitbáhpat ja juvddálaččaid vuorrasat áššáskuhtte su ja gáibidedje su dubmehallat. </verse>
          <verse number="16"> Mun vástidin ahte ii leat romalaš vierru addit áššáskuhtton olbmá geange háldui ovdal go son ieš lea beassan deaivat áššáskuhttiid ja lea ožžon vejolašvuođa bealuštit iežas sivahallama vuostái. </verse>
          <verse number="17"> Go sii bohte čoahkkái deike, de in mun ge ájahallan áššiin, muhto nuppi beaivvi juo čohkánin duopmárstullui ja gohččon buktit olbmá iežan ovdii. </verse>
          <verse number="18"> Áššáskuhttit birastahtte su, muhto eai sii sivahallan su dakkár vearredaguin main mun livččen navdán. </verse>
          <verse number="19"> Sis goit ledje soames nákkut sin iežaset oskkoldaga birra ja muhtun Jesusa birra gii lea jápmán, muhto gean Bávlos čuoččuha leat eallimin. </verse>
          <verse number="20"> Muhto go mun ledjen eahpádusas dán áššis de jerren sus vuolggášii go Jerusalemii dubmejuvvot doppe. </verse>
          <verse number="21"> Muhto go Bávlos gáibidii áššis dutkojuvvot ođđasis ja dáhtui gáhttejuvvot dassážii go Majestehta sáhttá mearridit áššis, de mun gohččon doalahit su giddagasas dassážii go beasan vuolggahit su keaisára lusa.» </verse>
          <verse number="22"> Agrippa dajai Festusii: «Mun ieš ge hálidivččen gullat dán olbmá.» Festus vástidii: «Juo ihttánaga beasat gullat su.»</verse>
          <verse number="23"> Nuppi beaivvi bođiiga Agrippa ja Berenike olles čiŋaiguin ja vácciiga diggelatnjii oktan kommandánttaiguin ja gávpoga alimus olbmáiguin. Festusa gohččuma mielde Bávlos buktojuvvui sisa. </verse>
          <verse number="24"> Ja Festus sártnui: «Gonagas Agrippa ja dii buohkat geat lehpet dás minguin! Dii oaidnibehtet dán olbmá gean dihtii buot juvddálaččat leat jorggihan munnje, sihke Jerusalemis ja dáppe, čuorvvodettiin ahte son ii galggaše šat beassat eallit. </verse>
          <verse number="25"> Muhto mun lean gávnnahan ahte son ii leat dahkan maidege mas ánssášivččii jápminduomu; ja go son ieš lea guoddalan ášši Majestehta ovdii, de mun lean mearridan vuolggahit su dohko. </verse>
          <verse number="26"> Dattege mus ii leat mihkkege sihkkaris dieđuid maid čálášin Majestehtii su birra. Danne buvttán su din ovdii ja erenoamážit du ovdii, gonagas Agrippa, vai mun dutkama maŋŋil oččošin juoidá maid čállit. </verse>
          <verse number="27"> Dasgo mu mielas ii leat dohkálaš vuolggahit fáŋgga almmá čilgekeahttá váidalusaid su vuostái.»</verse>
        </section>
      </chapter>
      <chapter title="Kapittel 26">
        <section title="Bávlos bealušta iežas Agrippa ovddas">
          <verse number="1"> Dalle Agrippa dajai Bávlosii: «Don beasat dál buktit áššát ovdan.» Bávlos loktii gieđa ja sárdnugođii bealuštusas:</verse>
          <verse number="2"> Gonagas Agrippa! Mun anán iežan lihkolažžan go beasan bealuštit iežan odne aiddo du ovddas buot dan vuostái mas juvddálaččat áššáskuhttet mu.  </verse>
          <verse number="3"> Don dovddat erenoamáš bures buot juvddálaš vieruid ja riidogažaldagaid. Danne mun bivddán du guldalit mu gierdavaččat.  </verse>
          <verse number="4"> Buot juvddálaččat dovdet mu eallingearddi nuorravuođa rájes. Sii dihtet mo mun álggu rájes ellen álbmogan searvvis Jerusalemis.  </verse>
          <verse number="5"> Sii leat dovdan mu guhká, ja jos dáhtošedje, de sáhtášedje duođaštit ahte mun lean eallán farisealažžan min oskku garraseamos suorggi mielde.  </verse>
          <verse number="6"> Ja dál mun lean áššáskuhtton dan lohpádusa doaivvu dihtii man Ipmil attii min máddariidda.  </verse>
          <verse number="7"> Dán lohpádusa min guoktenuppelot čeardda doivot beassat oaidnit ollašuvvamin ja danne sii bálvalit Ipmila váibbakeahttá ijatbeaivvi. Gonagas, dán doaivvu dihtii áššáskuhttet juvddálaččat mu.  </verse>
          <verse number="8"> Manne lea didjiide jáhkkemeahttun ahte Ipmil bajásčuoččáldahttá jábmiid?  </verse>
          <verse number="9"> Mun ieš ge gádden oktii ahte galggan juohke láhkái soahtat nasaretlačča Jesusa nama vuostái, </verse>
          <verse number="10"> ja mun dahken dan maiddái Jerusalemis. Mun ožžon válddi bajitbáhpain ja bálkestin ollu bassiolbmuid giddagassii, ja go sii sorbmejuvvojedje, de jienastin dan beali ge. </verse>
          <verse number="11"> Buot synagogain ráŋggáštahtten sin dávjá ja bággejin sin bilkidit Jesusa, ja moaristan doarrádallen sin gitta olgoriikka gávpogiidda.</verse>
          <verse number="12"> Dan dihtii vulgen oktii Damaskusii bajitbáhpaid válddiin ja isitvuođain. </verse>
          <verse number="13"> Dohko jođedettiin, gonagas, oidnen beaiveguovdil čuovgga almmis, šearradeabbo go beaivváš, báitimin mu birra ja sin birra geat ledje mu mielde. </verse>
          <verse number="14"> Mii buohkat gahčaimet eatnamii, ja mun gullen jiena cealkimin alccesan hebreagillii: «Sávlos, Sávlos, manne doarrádalat mu? Dutnje šaddá lossadin čiekčat seahčagasa vuostái.» </verse>
          <verse number="15"> Mun jerren: «Hearrá, gii don leat?» Ja Hearrá celkkii: «Mun lean Jesus gean don doarrádalat. </verse>
          <verse number="16"> Muhto čuožžil ja čuoččo iežat julggiid alde! Mun lean almmustahttán iežan dutnje, dasgo mun lean válljen du bálvaleaddjin ja duođašteaddjin, muitalan dihtii sihke dan birra maid don leat oaidnán ja maid mun čájehan dutnje maŋŋil </verse>
          <verse number="17"> go mun gájun du iežat álbmogis ja báhkiniin. Sin lusa mun vuolggahan du </verse>
          <verse number="18"> rahpat sin čalmmiid, vai sii jorgalivčče seavdnjadasas čuovgadassii ja Sáhtána fámus Ipmilii. Nu sii ožžot suttuid ándagassii addojumi ja oasi sin searvvis geat leat basuhuvvon go sii oskot munnje.»</verse>
          <verse number="19"> Danne, gonagas Agrippa, mun in leat leamaš eahpegulolaš almmálaš oainnáhussii. </verse>
          <verse number="20"> Muhto mun sárdnidin, vuosttažettiin sidjiide guđet leat Damaskusis, de Jerusalemis ja dasto Judeas ja báhkiniidda ahte sii fertejit dahkat buorádusa ja jorgalit Ipmilii ja dahkat daguid mat duođaštit jorgalusa. </verse>
          <verse number="21"> Dán sivas juvddálaččat válde mu gitta tempelšiljus ja geahččaledje heakkahuhttit mu. </verse>
          <verse number="22"> Muhto dán beaivvi rádjái Ipmil lea veahkehan mu, nu ahte mun čuoččun dás ja duođaštan uhcahaččaide ja stuorráide, in ge mun daja eará go dan maid profehtat ja Movsses leat einnostan, </verse>
          <verse number="23"> ahte Messias galggai gillát ja vuosttašin bajásčuožžilit jábmiid luhtte, ja son galggai sárdnidit čuovgasa sihke min álbmogii ja báhkiniidda.</verse>
          <verse number="24"> Go Bávlos ná lei bealušteamen iežas, de dajai Festus alla jienain: «Bávlos, don leat mielaid haga! Buot du oahppu mielahuhttá du.» </verse>
          <verse number="25"> Bávlos vástidii: «Gudnejahtton Festus, in mun leat mielaheapmi, dasgo buot maid mun sártnun, leat duohta ja jierpmálaš sánit. </verse>
          <verse number="26"> Gonagas han dovdá buot dáid áššiid, ja sutnje mun sártnun roahkkadit. Mun lean vissis das ahte ii mihkkege dás leat amas sutnje; ii han dat leat dáhpáhuvvan doaresbeale loavkkus. </verse>
          <verse number="27"> Gonagas Agrippa, oskkut go don profehtaide? Mun dieđán ahte don oskkut.» </verse>
          <verse number="28"> Agrippa dajai Bávlosii: «Unnán váilu das ahte don leat hálaheamen mu šaddat kristtalažžan.» </verse>
          <verse number="29"> Bávlos vástidii: «Váilos unnán dahje ollu, de mu rohkos Ipmilii lea ahte it duššefal don, muhto buohkat geat gullet mu odne šattašedje dego mun, duššefal dáid láhkkiid haga.»</verse>
          <verse number="30"> De gonagas čuožžilii ja nu maiddái eananhearrá ja Berenike ja olles sin joavku. </verse>
          <verse number="31"> Go sii ledje geassádan sierranassii, de háleštedje gaskaneaset ja dadje: «Dát olmmái ii leat dahkan maidege mas ánssáša jápminduomu dahje giddagasa.» </verse>
          <verse number="32"> Ja Agrippa dajai Festusii: «Dán olbmá livččii ožžon luoitit luovus jos ii livčče guoddalan áššis keaisárii.»</verse>
        </section>
      </chapter>
      <chapter title="Kapittel 27">
        <section title="Mátki Romai">
          <verse number="1"> Go lei mearriduvvon ahte mii galggaimet borjjastit Italiai, de Bávlos ja muhtun eará fáŋggat addojuvvojedje Julius- nammasaš offiseara háldui, gii gulai keaisára soahteossodahkii.  </verse>
          <verse number="2"> Mii manaimet muhtun Adramyttiona fatnasii mii lei mannamin Asia eanangotti hápmaniidda, ja de vulggiimet borjjastit. Min mielde lei makedonialaš Aristarkos gii lei Tessalonikas eret.  </verse>
          <verse number="3"> Nuppi beaivvi finaimet Sidonis, ja Julius meannudii ustitlaččat Bávlosiin ja divttii su mannat ustibiid lusa, vai sii besse addit sutnje maid son dárbbašii.  </verse>
          <verse number="4"> Mii vulggiimet fas ja borjjasteimmet Kyprosa mieđabeale, danne go mis lei vuostebiegga.  </verse>
          <verse number="5"> De borjjasteimmet rastá meara Kilikia ja Pamfylia olggobeale ja bođiimet Myrai Lykias.  </verse>
          <verse number="6"> Doppe offiseara gávnnai muhtun Aleksandria skiippa mii lei mannamin Italiai, ja son bijai min dan fárrui.</verse>
          <verse number="7"> Máŋga beaivvi borjjasteimmet hui gulul, ja illá joavddaimet Knidosa rádjái. Biegga hehttii min beassamis ovddosguvlui, ja mii doalahalaimet danne vuolábeale Kreta Salmone lahka.  </verse>
          <verse number="8"> Illá beasaimet sullo gáddeguora ja bođiimet báikái mii gohčoduvvo Buorre hápmanin, Lasea gávpoga lahkosiin.</verse>
          <verse number="9"> Guhkes áigi lei gollan dan mátkkis ja lei juo maŋŋil fástobeaivvi, ja šaddagođii váralaš borjjastit. Danne Bávlos rávvii sin </verse>
          <verse number="10"> ja dajai: «Olbmát, mun oainnán ahte guhkkeleabbui borjjasteapmi buktá lihkuhisvuođa ja vahága; eat masse dušše gálvvuid ja skiippa, muhto heaggamet ge.» </verse>
          <verse number="11"> Muhto offiseara luhtii eanebut skiippa jođiheaddjái ja eaiggádii go dasa maid Bávlos dajai. </verse>
          <verse number="12"> Ja go hápman ii heiven dálveorohahkan, de eatnasat hálidedje borjjastit eret das ja geahččalit ollet Feniksii orrut doppe dálvvi. Dát Kreta hápman lea rabas máttaoarjjás ja davveoarjjás.</verse>
        </section>
        <section title="Stoarbma">
          <verse number="13"> Go dál biekkastii luládahkan, de sii gádde sáhttit dahkat nugo áigo, ja sii rohttejedje áŋkora ja borjjastedje Kreta gáddeguora. </verse>
          <verse number="14"> Muhto fargga bođii sullo badjel garra riđđu, mii gohčoduvvo davvinuorttádahkan. </verse>
          <verse number="15"> Dat doalvvui skiippa veagal, ja go ii lean vejolaš doalahit dan biekka vuostái, de mii vuolláneimmet ja luittiimet iežamet rievdat. </verse>
          <verse number="16"> Mii bođiimet muhtun Kauda-nammasaš sulloža mieđabeallái, ja illá vejiimet gádjut skiipafatnasa. </verse>
          <verse number="17"> Sii gesse dan skiipii, ja sihkkarastin dihtii skiippa sii gárre dan oaraiguin. Go sii dál balle rievdamis Syrteluovtta sáttonjuoraide de luite borjasiid, ja nu sii rievddadedje. </verse>
          <verse number="18"> Go riđđudálki ain hehttii min, de nuppi beaivvi olbmát bálkugohte gálvvuid merrii. </verse>
          <verse number="19"> Ja goalmmát beaivvi bálko ieža maiddái skiipabiergasiid ge merrii. </verse>
          <verse number="20"> Ii beaivváš eai ge násttit oidnon máŋgga beaivái ja garra dálki bisttii ain. Loahpas nohkagođii doaivva gáddjojuvvot.</verse>
          <verse number="21"> Muhto go guhkes áigái olbmát eai lean ožžon maidege borrat, de Bávlos loaiddastii sin gaskii ja celkkii: «Olbmát, dii livččiidet galgan guldalit mu ehpet ge vuolgit Kretas, de livččiidet vealtan sihke lihkuhisvuođas ja vahágis. </verse>
          <verse number="22"> Muhto dál bivddán ahte dii lehpet dorvvolaččat, dasgo ii oktage dis dušša, muhto skiipa gal duššá. </verse>
          <verse number="23"> Dasgo mannan ija bođii Ipmila eŋgel mu lusa, dan Ipmila geasa mun gulan ja gean mun bálvalan. Eŋgel celkkii: </verse>
          <verse number="24"> Ale bala, Bávlos. Don beasat čuožžut keaisára ovddas, ja Ipmil lea addán dutnje buohkaid geat leat johtimin du mielde. </verse>
          <verse number="25"> Lehket dan dihtii dorvvolaččat! Dasgo mus lea dat osku Ipmilii ahte buot manná nugo munnje lea celkojuvvon; </verse>
          <verse number="26"> mii rievdat gal muhtun sullui.»</verse>
          <verse number="27"> Mii leimmet dál rievddadan Adriamearas njealljenuppelot jándora go mearraolbmát ihkku árvidedje ahte gáddi lea lahka. </verse>
          <verse number="28"> Sii mihtidedje guoktelot sala čikŋodaga. Veahá siskelis mihtidedje fas vihttanuppelot sala. </verse>
          <verse number="29"> Sii balle mannamis boađu ala ja bálkestedje njeallje áŋkora maŋŋestávnnis ja sávve dušše ahte beaivi boađášii. </verse>
          <verse number="30"> Mearraolbmát geahččaledje báhtarit skiippas ja bidje skiipafatnasa čáhcái dahkaluttadettiin ahte sii áigot bidjat áŋkoriid ovdastávnnis. </verse>
          <verse number="31"> Muhto Bávlos dajai offiserii ja soalddáhiidda: «Jos dát olbmát eai biso skiippas, de dii ehpet sáhte gáddjojuvvot.» </verse>
          <verse number="32"> De soalddáhat botkejedje báttiid mat dolle fatnasa, ja dikte dan rievdat eret.</verse>
          <verse number="33"> Go beaivi lei čuvggodeamen, de Bávlos ávžžuhii sin buohkaid boradit ja dajai: «Dii lehpet dál vuordán borakeahttá njealljenuppelot beaivvi ehpet ge leat ožžon maidege heggii. </verse>
          <verse number="34"> Dan dihtii ávžžuhan din dál boradit; dat lea dárbbašlaš, vai dii sáhttibehtet gáddjojuvvot. Ii ovttasge dis dušša vuoktačalmmáš ge oaivvis.» </verse>
          <verse number="35"> Go Bávlos lei dadjan dan, de válddii láibbi, giittii Ipmila buohkaid gullut, doadjalii dan ja borai. </verse>
          <verse number="36"> Buohkat árvvosmuvve fas ja boradišgohte. </verse>
          <verse number="37"> Mii leimmet oktiibuot guoktečuođičiežalogiguhtta olbmo skiippas. </verse>
          <verse number="38"> Go sii ledje gallánan, de bálko gordnegálvvuid merrii, vai skiipa geahppu.</verse>
          <verse number="39"> Go beaivi čuvggodii, de sii eai dovdan eatnama, muhto sii oidne luovtta mas lei sáttogáddi, ja áigo geahččalit rievddahit skiippa dasa. </verse>
          <verse number="40"> Sii botkejedje áŋkorbáttiid ja luite daid merrii, ja dan seammás čovde stivrranbáttiid ge. De rohttejedje ovdageašborjasa bajás ja manne biekka mielde gátti guvlui. </verse>
          <verse number="41"> Sii rivde sáttonjuora guvlui mas lei čieŋal guovtte beale, ja dasa borjjastedje skiippa gitta. Ovdastávdni čuoggasii njurrii ja cohkkui dasa, muhto bárut cuvkejedje skiippa maŋŋegeaži. </verse>
          <verse number="42"> Soalddáhat áigo dál goddit fáŋggaid amas oktage beassat vuodjalit báhtarussii. </verse>
          <verse number="43"> Muhto offiseara dáhtui gádjut Bávlosa ja hehttii sin. Son gohčui sin geat máhtte vuodjat, njuiket čáhcái vuosttašin ja mannat gáddái, </verse>
          <verse number="44"> ja gohčui earáid boahtit maŋis fielluid dahje skiipagáhpálagaid alde. Dán láhkái buohkat besse dearvan gáddái.</verse>
        </section>
      </chapter>
      <chapter title="Kapittel 28">
        <section title="Bávlos Maltas">
          <verse number="1"> Go mii leimmet gáddjojuvvon, de oaččuimet diehtit ahte sullo namma lei Malta.  </verse>
          <verse number="2"> Sullo ássit ledje hui veahkkái midjiide. Sii cahkkehedje dola ja atne mis buohkain fuola, dasgo lei ráššodálki.  </verse>
          <verse number="3"> Bávlos lei čohkken risselána, ja go lei bidjan dan dollii, de gearpmaš njoamui olggos báhkkasa geažil ja čuolastii iežas gitta su gihtii.  </verse>
          <verse number="4"> Go sullo ássit oidne gearbmaša heaŋgámin su gieđas, de dadje guhtet guimmiidasaset. «Dát olmmái lea vissásit olmmošgoddi. Son lea gáddjojuvvon mearas, muhto mávssaheaddji nissonipmil ii divtte su eallit.»  </verse>
          <verse number="5"> Muhto Bávlos šluvgilii gearbmaša eret gieđas njuolga dollii ii ge son ožžon makkárge vigi das,  </verse>
          <verse number="6"> vaikko sii vurde su bohtanit dahje fáhkkestaga gahččat jábmin. Muhto go ledje vuordán guhká ja oidne ahte ii Bávlosii dáhpáhuvvan mihkkege baháid, de molso oaivileaset ja dadje ahte son lea muhtun ipmil.</verse>
          <verse number="7"> Dán báikki lahka lei stuora gárdin mii gulai sullo alimus virgeolbmái, gean namma lei Publius. Son vuostáiválddii min ustitlaččat iežas guossin golmma beaivái.  </verse>
          <verse number="8"> Publiusa áhčči lei aiddo dalle veallámin buohccin feberis ja garra čoavjedávddas. Bávlos manai su lusa, rohkadalai ja bijai gieđaidis su ala ja buoridii su.  </verse>
          <verse number="9"> Dás maŋŋil bohte earát ge sullo buhcciin, ja buoriduvvojedje. </verse>
          <verse number="10"> Sii atne min alla árvvus, ja go mii vulggiimet, de adde midjiide buot maid dárbbašeimmet.</verse>
          <verse number="11"> Golbma mánu maŋŋil borjáneimmet aleksandrialaš skiippain mii lei leamaš dálvvi sullos. Skiippas lei Jumešipmiliid mearka. </verse>
          <verse number="12"> Mii bođiimet Syrakusii gos oruimet golbma beaivvi. </verse>
          <verse number="13"> Das borjjasteimmet fas Regiumii. Nuppi beaivvi šattai lullibiegga ja beaivvi maŋŋil bođiimet Puteolii. </verse>
          <verse number="14"> Doppe deaivvaimet muhtun oskuguimmiid, geat bovdejedje min orrut sin luhtte čieža beaivvi. Ja de olliimet Romai. </verse>
          <verse number="15"> Oskuguoimmit doppe ledje gullan min birra ja bohte min ovddal gitta Forum Appii ja Tres Tabernae rádjái. Bávlos giittii Ipmila go oinnii sin ja árvvosmuvai fas. </verse>
          <verse number="16"> Go leimmet boahtán Romai, de Bávlos oaččui lobi orrut sierranassii dainna soalddáhiin gii galggai bearráigeahččat su.</verse>
        </section>
        <section title="Bávlos Romas">
          <verse number="17"> Golbma beaivvi maŋŋil Bávlos gohčui čoahkkái juvddálaččaid oaivámuččaid. Go sii ledje čoahkis, de celkkii sidjiide: «Vieljat, mun in leat dahkan vearrut min álbmoga dahje máddariid vieruid vuostái, ja dattege boađán fáŋgan Jerusalemis gos addojuvvojin romalaččaid háldui. </verse>
          <verse number="18"> Sii gažadedje mu ja dáhtto luoitit mu, danne go in lean dahkan maidege mas ánssášin jápminduomu. </verse>
          <verse number="19"> Muhto juvddálaččat vuostálaste dán, ja de mun bággejuvvojin guoddalit ášši keaisára ovdii, muhto dát ii mearkkaš ahte mun sivahallen iežan álbmoga. </verse>
          <verse number="20"> Dán dihtii lean sihtan din boahtit deike, vai beasan deaivat din ja sárdnut didjiide. Dasgo mun lean čadnon dáidda láhkkiide Israela doaivaga dihtii.» </verse>
          <verse number="21"> Sii vástidedje: «Mii eat leat ožžon makkárge reivve Judeas du birra. Eai geatge min álbmotguimmiin leat boahtán dieđihit dahje cealkit maidege baháid du birra. </verse>
          <verse number="22"> Muhto mii hálidit áinnas gullat maid don oaivvildat, dasgo mii diehtit ahte olbmot vuostálastet dán searvvi juohke báikkis.»</verse>
          <verse number="23"> Go sii ledje šiehtadan beaivvi Bávlosiin, de eanebut bohte dohko gos son orui. Iđedis eahkedii son duođaštii ja čilgii Ipmila riikka birra, ja čujuhettiin Movssesa láhkii ja profehtaide son geahččalii vuoitit sin Jesusii. </verse>
          <verse number="24"> Muhtumat sis oskugohte su sániid dihtii, muhto earát eai oskon. </verse>
          <verse number="25"> Eai sii soahpan gaskaneaset ja danne earránadde, ja Bávlos celkkii dán ovtta sáni sidjiide: «Dat lei duohta maid Bassi Vuoigŋa sártnui profehta Jesaja bokte din máddariidda:</verse>
          <verse number="26"> Mana dán álbmoga lusa ja cealkke: Guladettiineattet dii gullabehtet, ehpet ge ádde, oainnedettiineattet dii oaidnibehtet, ehpet ge fuobmá.</verse>
          <verse number="27"> Dasgo dán álbmoga váibmu lea buoššuduvvon. Illá sii gullet beljiiguin, čalmmiideaset sii leat čárven, amaset sin čalmmit oaidnit, sin bealjit gullat, sin váibmu áddet, nu ahte eai jorgalivčče vai mun beasašin buoridit sin.</verse>
          <verse number="28"> Dihtet dán ahte dát Ipmila bestojupmi lea vuolggahuvvon báhkiniidda, ja sii gullet!» </verse>
          <verse number="29"> Go son lei cealkán dán, de juvddálaččat vulge eret nákkáhaladettiin garrasit.</verse>
          <verse number="30"> Guokte olles jagi Bávlos orui dan visttis man lei láigohan, ja son vuostáiválddii buohkaid geat bohte su lusa. </verse>
          <verse number="31"> Son sárdnidii Ipmila riikka ja oahpahii roahkkatvuođain Hearrá Jesus Kristusa birra ii ge oktage hehtten su das.</verse>
        </section>
      </chapter>
    </book>
    <book title="Bávlosa girji romalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Jesus Kristusa bálvaleaddjis, gii lea rávkojuvvon apoasttalin ja válljejuvvon sárdnidit Ipmila evangeliuma  </verse>
          <verse number="2"> man Ipmil ovddalgihtii lea lohpidan profehtaidis bokte bassi čállagiin.  </verse>
          <verse number="3"> Dát evangelium muitala su Bártni birra, guhte riegádii olmmožin Dávveda sogas,  </verse>
          <verse number="4"> muhto bassivuođa Vuoiŋŋa mielde son duođaštuvvui Ipmila fámolaš Bárdnin go son bajásčuožžilii jábmiid luhtte: Son lea Jesus Kristus, min Hearrá.  </verse>
          <verse number="5"> Sus mun lean ožžon árpmu ja apoasttaldoaimma, vai mun su nama gudnin láidešin olbmuid buot álbmogiin oskku gulolašvuhtii.  </verse>
          <verse number="6"> Sin searvvis lehpet dii ge, geat lehpet rávkojuvvon Jesus Kristusa searvevuhtii.</verse>
          <verse number="7"> Mun cealkkán dearvvuođaid didjiide romalaččaide, buohkaide geaid Ipmil ráhkista, geaid son lea rávkan bassi olmmožin. Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Bávlos hálida vuolgit Romai">
          <verse number="8"> Ovddimustá mun giittán Ipmilan Jesus Kristusa bokte din buohkaid ovddas, dasgo din oskku beakkuhuvvo miehtá máilmmi.  </verse>
          <verse number="9"> Ipmil, gean mun vuoiŋŋastan bálvalan sárdnidettiinan evangeliuma su Bártni birra, lea mu duođašteaddji ahte mun álo muittán din rohkosiinnán. </verse>
          <verse number="10"> Mun rohkadalan ahte viimmat beasašin boahtit din lusa, jos Ipmil dáhttu. </verse>
          <verse number="11"> Dasgo mun áibbašan oaidnit din, vai beasašin addit didjiide Vuoiŋŋa attáldagas, ja nu nannet din. </verse>
          <verse number="12"> Dát mearkkaša ahte mii searválagaid oažžut arvvosmahttojumi oktasaš oskkus, mii lea sihke din ja mu. </verse>
          <verse number="13"> Oskuguoimmit, mun dáhtošin din diehtit ahte mun lean dávjá jurddašan boahtit din lusa, muhto lean hehttejuvvon gitta dássážii. Mun hálidivččen oažžut šattuid maiddái din gaskkas, nugo eará báhkiniid gaskkas ge. </verse>
          <verse number="14"> Dasgo mun lean velggolaš sihke greikalaččaide ja barbáraide, oahppan ja oahppameahttun olbmuide. </verse>
          <verse number="15"> Dan dihtii sávašin beassat sárdnidit evangeliuma maiddái didjiide geat orrubehtet Romas.</verse>
        </section>
        <section title="Evangeliuma fápmu">
          <verse number="16"> Mun in heahpanatta evangeliumis, dasgo dat lea Ipmila fápmu bestojupmin buohkaide geat oskot, ovddimustá juvddálaččaide ja dasto greikalaččaide. </verse>
          <verse number="17"> Dás Ipmila vanhurskkisvuohta almmustuvvá, oskkus oskui, nugo lea čállojuvvon: Vanhurskkis oažžu eallit go osku.</verse>
        </section>
        <section title="Olmmošsohkagotti sivalašvuohta">
          <verse number="18"> Dasgo Ipmila moarri almmustuvvá almmis ja čuohcá buotlágán ipmilmeahttunvuhtii ja vearrivuhtii, maid olbmot dahket go vearrivuođasteaset hehttejit duohtavuođa. </verse>
          <verse number="19"> Dat maid olbmot sáhttet diehtit Ipmila birra, lea sidjiide čalmmus, dasgo Ipmil lea almmustahttán dan sidjiide. </verse>
          <verse number="20"> Dasgo su oaidnemeahttun luondu, su agálaš fápmu ja su ipmilvuohta lea oidnojuvvon gitta máilmmi sivdnideami rájes, ja olbmot leat dovdan dan su daguin. Danne sii leat bealuštusa haga. </verse>
          <verse number="21"> Vaikko sii dovde Ipmila, de eai gudnejahttán su Ipmilin eai ge giitán su, muhto sin jurdagat šadde guorusin ja sin jierpmehis váimmut sevnnjodedje. </verse>
          <verse number="22"> Sii atne iežaset viissisin, muhto sii šadde jallan </verse>
          <verse number="23"> ja molso nohkameahttun Ipmila hearvásvuođa nohkavaš olbmuid, lottiid, njealjejuolggat elliid ja njoammuid govvan.</verse>
          <verse number="24"> Dan dihtii Ipmil attii sin váimmuideaset anistumiid ja nuoskivuođa háldui, nu ahte sii gaskavuođaineaset heahppašuhtte rupmašiiddiset. </verse>
          <verse number="25"> Dasgo sii lonuhedje Ipmila duohtavuođa giellásiin ja gudnejahtte ja bálvaledje sivdnádusa sivdnideaddji sadjái, gii lea buressivdniduvvon agálašvuhtii. Amen.</verse>
          <verse number="26"> Dan dihtii Ipmil attii sin heahpatlaš himuid háldui. Nissonat molso lunddolaš sohkabealoktavuođas eahpelunddolaš daguide. </verse>
          <verse number="27"> Seammá láhkái olbmát heite lunddolaš sohkabealoktavuođa nissoniiguin ja sis buollájedje baicca himut guhtet guimmiidasaset. Olbmát nuskošedje olbmáiguin ja ožžo dan ráŋggáštusa man ánssášedje dan čádjádusa dihtii.</verse>
          <verse number="28"> Danne go sii eai atnán dan maninge dovdat Ipmila, attii Ipmil sin iežaset árvvohis jurdagiid háldui, vai sii dahket heivemeahttunvuođaid. </verse>
          <verse number="29"> Sis lea dievva miela juohke lágán vearrivuohta, furrošeapmi, bahávuohta, ruhtaváibmilvuohta ja gávvilvuohta; sis lea dievva gáđašvuohta, sorbmenmiella, riidu, beahtus ja baháneahkkánvuohta. </verse>
          <verse number="30"> Sii juorrudit, sárdnot sealggebealde, vašuhit Ipmila ja leat veahkaválddálaččat; sii čeavlástallet, rámppástallet, hutket juohkelágán bahájuonaid ja leat eahpegulolaččat vánhemiiddáseaset; </verse>
          <verse number="31"> sii leat jierpmeheamit, oskkáldasmeahttumat, ráhkismeahttumat ja váibmoláđismeahttumat. </verse>
          <verse number="32"> Vaikko sii dihtet Ipmila mearrádusa, ahte sii geat dahket nie, ánssášit jápmit, de eai dušše daga dáid ieža, muhto sii rábmojit vel sin geat dahket dakkár daguid.</verse>
        </section>
      </chapter>
      <chapter title="Kapittel 2">
        <section title="Ipmila vanhurskkis duopmu">
          <verse number="1"> Danne dus ii leat mihkkege bealuštusaid, don olmmošriehpu guhte dubmet earáid, gii dal juo leaččat ge. Dasgo go dubmet nuppi, de dubmet iežat, go don han ieš dagat seammá go dat gean dubmet.  </verse>
          <verse number="2"> Mii diehtit ahte Ipmil dahká rievttuid go dubme sin geat dahket dakkáriid.  </verse>
          <verse number="3"> Muhto don guhte dubmet sin geat dahket dakkáriid, ja ieš ge dagat seammáid, gáttát go ahte sáhtát vealtat Ipmila duomus?  </verse>
          <verse number="4"> Dahje badjelgeahčat go don su geažehis buorrevuođa, guhkesmielalašvuođa ja gierdavašvuođa? It go ádde ahte Ipmila buorrevuohta doalvu du jorgalussii?  </verse>
          <verse number="5"> Garra ja gáhtameahttun váimmuinat don čohkket moari badjelasat moari beaivvi go Ipmila vanhurskkis duopmu almmustuvvá.  </verse>
          <verse number="6"> Dalle son máksá juohkehažžii daguid mielde:  </verse>
          <verse number="7"> Sidjiide geat gierdavaččat dahket buori ja ohcet gudni, hearvásvuođa ja nohkameahttunvuođa, son addá agálaš eallima.  </verse>
          <verse number="8"> Muhto sii geat jurddašit dušše iežaset ávkki eai ge čuovo duohtavuođa, muhto vearrivuođa, sii ožžot moari ja ráŋggáštusa.  </verse>
          <verse number="9"> Áŧestus ja ballu deaivá juohke olbmo gii dahká baháid, ovddimustá juvddálačča ja de greikalačča. </verse>
          <verse number="10"> Muhto hearvásvuođa, gudni ja ráfi oažžu juohkehaš gii dahká buori, ovddimustá juvddálaš ja de greikalaš. </verse>
          <verse number="11"> Dasgo Ipmil ii geahča olbmo hámi beallái.</verse>
        </section>
        <section title="Báhkinat ja láhka">
          <verse number="12"> Sii geat leat suddudan dovddakeahttá lága, mannet maiddái gáđohussii beroškeahttá lágas. Ja sii geat dovdet lága ja suddudit, dubmejuvvojit lága mielde. </verse>
          <verse number="13"> Dasgo Ipmil ii ane vanhurskkisin sin guđet dušše gullet lága, muhto atná baicca vanhurskkisin sin guđet dahket lága mielde. </verse>
          <verse number="14"> Go báhkinat geain ii leat láhka, luonddusteaset dahket lága mielde, de sii leat iešalcceseaset láhka, vaikko sis ii leat láhka. </verse>
          <verse number="15"> Dákko bokte sii čájehit ahte lága gáibádus lea čállojuvvon sin váimmuide. Maiddái sin oamedovdu duođašta dán, go sin jurdagat jogo váidalit dahje bealuštit sin. </verse>
          <verse number="16"> Dát šaddá čielggasin dan beaivvi go Ipmil dubme olbmuid čihkkojuvvon suollemasvuođaid, dan evangeliuma mielde man mun lean ožžon Jesus Kristusis.</verse>
        </section>
        <section title="Juvddálaččat ja láhka">
          <verse number="17"> Na ba don, gii gal gohčodat iežat juvddálažžan ja luohtát láhkii, don čeavlástalat Ipmiliinnát, </verse>
          <verse number="18"> don dovddat su dáhtu ja áddet mii lea mávssolaš, danne go leat oahppan lága, </verse>
          <verse number="19"> don anát iežat čalmmehemiid oahpisteaddjin ja čuovggasin sidjiide geat leat seavdnjadasas, </verse>
          <verse number="20"> jierpmehemiid bagadeaddjin ja oktageardániid oahpaheaddjin, danne go lágas han dus lea ollislaš diehtu ja duohtavuohta. </verse>
          <verse number="21"> Don gii oahpahat earáid, it go iežat ge oahpat? Don gii sárdnidat ahte ii galgga suoládit, suoládat go ieš? </verse>
          <verse number="22"> Don gii dajat ahte ii galgga rihkkut náittosdili, rihkut go ieš náittosdili? Don gii fasttášat eahpeipmiliid, rievidat go ieš sin tempeliid? </verse>
          <verse number="23"> Don gii čeavlástalat lágain, heahppašuhtát go Ipmila go ieš rihkut lága? </verse>
          <verse number="24"> Dasgo nu han lea čállojuvvon: Din dihtii Ipmila namma bilkiduvvo báhkiniid gaskkas.</verse>
          <verse number="25"> Birračuohpahus lea gal dutnje ávkin jos doalat lága. Muhto jos don rihkut lága, de leat dego birračuohpakeahtes olmmoš. </verse>
          <verse number="26"> Jos birračuohpakeahtes olmmoš doallá lága mearrádusaid, ii go son dalle adnojuvvo birračuhppojuvvon olmmožin? </verse>
          <verse number="27"> Olgguldasat son lea birračuohpakeahttá, muhto doallá lága ja dubme du guhte rihkut lága, vaikko dus lea lága bustávva ja leat birračuhppojuvvon. </verse>
          <verse number="28"> Dasgo rivttes juvddálaš ii leat son gii olgguldasat lea juvddálaš, ja rivttes birračuohpahus ii leat rupmaša olgguldas mearka. </verse>
          <verse number="29"> Muhto rivttes juvddálaš lea son gii lea juvddálaš siskkildasas, ja rivttes birračuohpahus lea váimmu birračuohpahus, mii lea Vuoiŋŋa ii ge bustáva dahku. Son ii oaččo rámis olbmuin, muhto Ipmilis.</verse>
        </section>
      </chapter>
      <chapter title="Kapittel 3">
        <section title="Olbmuid gielisvuohta ja vanhurskkismeahttunvuohta">
          <verse number="1"> Makkár ovdamunni lea dasto juvddálaččas, dahje mii ávkkiid lea birračuohpahusas?  </verse>
          <verse number="2"> Ollu, juohke dáfus! Ovddimustá ahte Ipmila sátni oskkilduvvui sidjiide.  </verse>
          <verse number="3"> Muhto mo de jos muhtumat sis leat leamaš oskkáldasmeahttumat? Sáhttá go sin oskkáldasmeahttunvuohta dahkat Ipmila oskkáldasvuođa duššin?  </verse>
          <verse number="4"> Ii eisege! Ipmil sárdnu álo duođa, vaikko juohke olmmoš livččii gielástalli. Nugo lea čállojuvvon: Vai don čajehivččet iežat duohtan go sártnut, ja vuoittášit go leat dikkis.</verse>
          <verse number="5"> Muhto jos min vearrivuohta čájeha Ipmila vanhurskkisvuođa, maid dat mearkkaša? Go sártnun olbmo vuogi mielde, lea go dalle Ipmil vuoigatmeahttun, go diktá moaris deaivat min?  </verse>
          <verse number="6"> Ii eisege! Jos Ipmil lea vuoigatmeahttun, mo son dalle sáhttá dubmet máilmmi?  </verse>
          <verse number="7"> Muhto jos mu gielisvuohta šaddá sutnje gudnin go čájeha vel čielgaseabbot ahte Ipmil sárdnu duohtavuođa, manne mun dalle liikká dubmejuvvon suttolažžan?  </verse>
          <verse number="8"> Ii goit ášši leat nugo muhtun bilkideaddjit dadjet min oahpahit: «Dahkot fal bahá vai dat šattašii buorrin.» Ožžoset sii dan duomu man ánssášit.</verse>
          <verse number="9"> Mo lea dalle? Leat go mii juvddálaččat buoret dilis go báhkinat? Eat eisege! Mii han leat juo čájehan ahte buot olbmot, sihke juvddálaččat ja greikalaččat, leat suttu vuložat. </verse>
          <verse number="10"> Nugo lea čállojuvvon: Ii leat oktage vanhurskkis, ii fal ii oktage.</verse>
          <verse number="11"> Ii leat oktage jierpmálaš, ii oktage guhte ohcá Ipmila.</verse>
          <verse number="12"> Buohkat leat čádjidan, buohkat leat dohkkemeahttumat, ii leat oktage guhte dahká buriid, ii fal ii oktage.</verse>
          <verse number="13"> Sin čotta lea rabas hávdi, sis leat behtolaš sánit njuokčama alde. Sis lea gearpmašmirkko baksamiid vuolde,</verse>
          <verse number="14"> sin njálmmi dievva lea garuhus ja bahčavuohta.</verse>
          <verse number="15"> Johtilis julggiiguin sii gáhččet golggahit vara,</verse>
          <verse number="16"> duššadeapmi ja vártnuhisvuohta čájehit sin luottaid,</verse>
          <verse number="17"> ráfi geainnu sii eai dovdda.</verse>
          <verse number="18"> Sii eai leat oahppan ballat Ipmilis.</verse>
          <verse number="19"> Mii diehtit ahte buot dat maid láhka cealká, guoská sidjiide geat leat lága vuložat, vai juohke njálbmi buđđojuvvošii ja oppa máilbmi šattašii sivalažžan Ipmila ovddas. </verse>
          <verse number="20"> Dasgo Ipmil ii daga vanhurskkisin ovttage dušše danne go dat dahká dan maid láhka gáibida. Lágas oahppá mii suddu lea.</verse>
        </section>
        <section title="Vanhurskkisvuohta mii boahtá oskkus">
          <verse number="21"> Muhto dál Ipmil lea almmustahttán vanhurskkisvuođas fuolakeahttá lágas, nugo láhka ja profehtat duođaštit. </verse>
          <verse number="22"> Dát lea Ipmila vanhurskkisvuohta mii boahtá oskkus Jesus Kristusii, buohkaide geat oskot. Dás ii leat mihkkege erohusaid, </verse>
          <verse number="23"> dasgo buohkat leat suddudan, ja sis váilu Ipmila hearvásvuohta. </verse>
          <verse number="24"> Muhto ánssáškeahttá sii ožžot vanhurskkisvuođa su árpmus, go Kristus Jesus lea lonistan sin. </verse>
          <verse number="25"> 26 Su lea Ipmil ásahan oaffarin, go son dagai su vara soabahussan sidjiide geat oskot. Nu lea Ipmil čájehan vanhurskkisvuođas, go guhkesmielalašvuođastis guđii ráŋggáškeahttá vássán áiggiid suttuid. Muhto dál dán áiggis son čájeha vanhurskkisvuođas, ahte son lea ieš vanhurskkis ja cealká vanhurskkisin su guhte osku Jesusii.</verse>
          <verse number="27"> Gos de lea dat mas mii sáhttit rábmot iežamet? Buot rápmi lea dušši! Mii lágaid cealká dan? Lea go dat daguid láhka? Ii leat, muhto oskku láhka. </verse>
          <verse number="28"> Dasgo mii diehtit ahte olmmoš dahkkojuvvo vanhurskkisin go osku, láhkadaguid haga. </verse>
          <verse number="29"> Vai lea ba gal Ipmil dušše juvddálaččaid Ipmil? Ii go son leat maiddái báhkiniid Ipmil? De lea, son lea maiddái báhkiniid Ipmil. </verse>
          <verse number="30"> Go juo Ipmil lea áidna ja okta, de son cealká vanhurskkisin sihke sin geat leat birračuhppojuvvon jos sii oskot, ja sin geat leat birračuohpakeahttá go sii oskot. </verse>
          <verse number="31"> Heaittihit go mii de lága go oskut? Eat eisege! Mii nannet lága.</verse>
        </section>
      </chapter>
      <chapter title="Kapittel 4">
        <section title="Abrahama osku">
          <verse number="1"> Maid dát mearkkaša Abrahama, min álbmoga máddara, dáfus? Mii šattai su oassin?  </verse>
          <verse number="2"> Jos Abraham dahkkojuvvui vanhurskkisin daguidis dihtii, de juoga sus gal livččii mainna rábmot iežas. Muhto Ipmila ovddas sus ii lean mihkkege maid rábmot.  </verse>
          <verse number="3"> Maid čála cealká dasa? Abraham jáhkii Ipmila, ja danne Ipmil anii su vanhurskkisin.  </verse>
          <verse number="4"> Bargi ii oaččo bálkkás árpmus, muhto ánssášumi mielde.  </verse>
          <verse number="5"> Muhto jos guhtege geas eai leat dagut, osku sutnje gii cealká ipmilmeahttuma vanhurskkisin, de Ipmil atná su oskku sutnje vanhurskkisvuohtan.  </verse>
          <verse number="6"> Nu Dávvet ge rámida ávdugassan dan olbmo gean Ipmil atná vanhurskkisin almmá daguid haga:</verse>
          <verse number="7"> Ávdugasat sii geaid vearredagut leat ándagassii addojuvvon ja geaid suttut leat jávkaduvvon.</verse>
          <verse number="8"> Ávdugas dat olmmoš geasa Hearrá ii logahala suttuid.</verse>
          <verse number="9"> Guoská go dát ávdugassan máidnojupmi dušše birračuhppojuvvon olbmuide vai maiddái birračuohpakeahtes olbmuide? Mii leat juo cealkán ahte Ipmil anii Abrahama oskku sutnje vanhurskkisvuohtan. </verse>
          <verse number="10"> Goas dat dáhpáhuvai? Lei go ovdal vai maŋŋil go son birračuhppojuvvui? Dat lei ovdal go son birračuhppojuvvui. </verse>
          <verse number="11"> Son oaččui birračuohpahusa seailamearkan mii duođaštii ahte son adnojuvvui vanhurskkisin go oskkui ovdal juo go birračuhppojuvvui. Nu lea son buohkaid áhčči geat oskot vaikko eai leat birračuhppojuvvon, vai sii ge adnojuvvošedje vanhurskkisin. </verse>
          <verse number="12"> Muhto son lea maiddái sin áhčči geat leat birračuhppojuvvon; sii eai leat dušše birračuhppojuvvon, muhto maiddái vádjolit oskku geainnu mielde man min áhčči Abraham čuovui ovdal go son birračuhppojuvvui.</verse>
        </section>
        <section title="Lohpádus Abrahamii">
          <verse number="13"> Lohpádus Abrahamii ja su nállái ahte sii šaddet máilmmi árbbolažžan, ii addojuvvon danne go Abraham jeagadii lága, muhto danne go son adnojuvvui vanhurskkisin go oskkui. </verse>
          <verse number="14"> Jos sii geat čuvvot lága, leat árbbolaččat, dalle han osku ii leat mihkkege ja lohpádus lea duššálaš. </verse>
          <verse number="15"> Láhka duddjo moari, muhto lága haga ii leat láhkarihkkun ge. </verse>
          <verse number="16"> Dan dihtii son oaččui lohpádusa go oskkui, vai buot addojuvvošii árpmus ja lohpádus bisošii nanusin oppa su nállái, ii dušše sidjiide geat čuvvot lága, muhto sidjiide ge geain lea seammá osku go Abrahamas. Dasgo son lea min buohkaid áhčči, </verse>
          <verse number="17"> nugo lea čállojuvvon: Mun lean dahkan du ollu álbmogiid áhččin. Ipmila ovddas son lea min áhčči, ja son oskkui sutnje guhte dahká jábmiid eallin ja gohčču šaddat dan mii ii leat. </verse>
          <verse number="18"> Vaikko ii lean doaivva, de Abraham dattege doaivvui ja oskkui ahte son šaddá ollu álbmogiid áhččin, nugo lei celkojuvvon: Nu eatnat šaddá du nálli. </verse>
          <verse number="19"> Su osku ii hedjonan go son čuođijahkásažžan diđii ahte su rupmaša návccat ledje nohkan, ja ahte Sárá goaŧŧu lei jápmán. </verse>
          <verse number="20"> Son ii lean eahpeoskkolaš ii ge eahpidan Ipmila lohpádusa, muhto son oaččui fámu oskkus ja attii gudni Ipmilii. </verse>
          <verse number="21"> Dasgo son lei vissis das ahte Ipmil lei fámolaš dahkat dan maid lei lohpidan. </verse>
          <verse number="22"> Dan dihtii Ipmil anii su vanhurskkisin.</verse>
          <verse number="23"> Muhto dát sánit ahte Ipmil anii su vanhurskkisin, eai čállojuvvon dušše Abrahama dihtii, </verse>
          <verse number="24"> muhto maiddái min dihtii. Ipmil atná vanhurskkisin min guđet oskut sutnje gii bajásčuoččáldahtii Jesusa, min Hearrá, jábmiid luhtte. </verse>
          <verse number="25"> Son addojuvvui jápmimii min rihkkumiid dihtii ja bajásčuoččáldahttojuvvui vai mii dahkkojuvvošeimmet vanhurskkisin.</verse>
        </section>
      </chapter>
      <chapter title="Kapittel 5">
        <section title="Ráfi Ipmiliin ja bestojupmi Kristusa bokte">
          <verse number="1"> Go mii dál leat dahkkojuvvon vanhurskkisin go oskut, de mis lea ráfi Ipmiliin Hearrámet Jesus Kristusa dihtii.  </verse>
          <verse number="2"> Go mii oskut, de beassat su dihtii dan árbmui mas mii juo leat, ja mii illudit go mis lea dat doaivva ahte mii oažžut oasi Ipmila hearvásvuođas.  </verse>
          <verse number="3"> Eat ge duššefal dan, muhto mii illudit velá áŧestusaideamet dihtii ge. Dasgo mii diehtit ahte áŧestusat duddjojit gierdavašvuođa,  </verse>
          <verse number="4"> gierdavašvuohta duddjo geahččaluvvon miela, ja geahččaluvvon miella duddjo doaivaga.  </verse>
          <verse number="5"> Ii ge doaivva heahppašuhte min, dasgo Ipmil lea golggahan ráhkisvuođas min váimmuide Bassi Vuoiŋŋa bokte, gean son lea addán midjiide.  </verse>
          <verse number="6"> Go mii ain leimmet rašit, de Kristus jámii mearriduvvon áigái ipmilmeahttun olbmuid ovddas.  </verse>
          <verse number="7"> Illá oktage dáhtošii jápmit oppa vanhurskkis olbmo ovddas ge. Buori olbmo ovddas gal muhtun veajášii jápmit.  </verse>
          <verse number="8"> Muhto Ipmil čájeha ráhkisvuođas midjiide dan láhkái ahte Kristus jámii min ovddas go mii ain leimmet suttolaččat.  </verse>
          <verse number="9"> Go son dál lea dahkan min vanhurskkisin go Kristus golggahii varas, de dađe vissáseabbot son beastá min boahttevaš moaris! </verse>
          <verse number="10"> Go mii ain leimmet Ipmila vašálaččat, de Ipmila Bártni jápmin soabahii min Ipmiliin. Dál go mii leat soabahuvvon, de dađe vissáseabbot Bártni eallin beastá min. </verse>
          <verse number="11"> Ii ge duššefal dan, muhto mii beassat maiddái rábmot iežamet Ipmilis, Hearrámet Jesus Kristusa dihtii, gii dál lea addán midjiide soabahusa.</verse>
        </section>
        <section title="Áttán ja Kristus">
          <verse number="12"> Maid dát mearkkaša? Suddu lea boahtán máilbmái ovtta olbmo bokte, ja suttu bokte maiddái jápmin. Ja nie jápmin lea njommon buot olbmuide, danne go buohkat suddudedje. </verse>
          <verse number="13"> Suddu lei nappo máilmmis juo ovdal go láhka bođii, muhto suttut eai logahallojuvvo doppe gos ii leat mihkkege lágaid. </verse>
          <verse number="14"> Almmatge jápmin ráđđii Áttáma rájes Movssesa rádjái sin ge geat eai lean rihkkon Ipmila báhkkoma nugo Áttán. Ja Áttán vástida su gii galggai boahtit. </verse>
          <verse number="15"> Muhto rihkkuma goittotge ii sáhte buohtastahttit árpmuin. Eatnagat leat gal jápmán dan ovtta olbmo rihkkuma dihtii, muhto Ipmila árbmu lea dađe stuorit ja addojuvvo valljugas attáldahkan nu eatnagiidda dan ovtta olbmo, Jesus Kristusa árpmu dihtii. </verse>
          <verse number="16"> Dán attáldaga ii sáhte buohtastahttit dainna mii boahtá ovtta olbmo suttus. Dasgo ovtta olbmo rihkkumuš buvttii dubmehusa, muhto árbmu buvttii friddjavuođa duomu buohkaide guđet ledje jorralan. </verse>
          <verse number="17"> Jos ovtta olbmo rihkkun dagahii ahte jápmin ráđđegođii dan ovtta olbmo dihtii, de sii guđet ožžot vanhurskkisvuođa valljugas árpmu ja attáldaga, besset dađe vissáseabbot ráđđet ja eallit dan ovtta olbmo, Jesus Kristusa, dihtii. </verse>
          <verse number="18"> Nugo nappo ovtta olbmo rihkkun šattai dubmehussan buot olbmuide, lea ovtta olbmo vanhurskkis dahku šaddan friddjavuođa duopmun ja eallimin buohkaide. </verse>
          <verse number="19"> Nugo ovtta olbmo jeaguhisvuohta dagai buohkaid suttolažžan, nu dahká ovtta olbmo gulolašvuohta buohkaid vanhurskkisin. </verse>
          <verse number="20"> Láhka bođii máilbmái vai rihkkun šattašii dađe stuoribun. Muhto gos suddu lea šaddan stuorisin, doppe árbmu lea šaddan vel stuoribun. </verse>
          <verse number="21"> Ja nugo suddu lea ráđđen ja buktán jápmima, nu árbmu ráđđe ja buktá vanhurskkisvuođa ja addá agálaš eallima Hearrámet Jesus Kristusa bokte.</verse>
        </section>
      </chapter>
      <chapter title="Kapittel 6">
        <section title="Gásta ja ođđa eallin">
          <verse number="1"> Maid mii dása cealkit? Bissut go mii ain suttus, vai árbmu šattašii dađe stuoribun?  </verse>
          <verse number="2"> Eat eisege! Mii geat leat jápmán eret suttus, mo mii sáhttit ain eallit das?  </verse>
          <verse number="3"> Ehpet go dii dieđe ahte mii buohkat geat gásttašuvvuimet Kristus Jesusii, gásttašuvvuimet su jápmimii?  </verse>
          <verse number="4"> Mii nappo hávdáduvvuimet suinna go gásttašuvvuimet jápmimii, vai beasašeimmet eallit ođđa eallima, nugo Áhči hearvásvuohta bajásčuoččáldahtii Kristusa jábmiid luhtte.  </verse>
          <verse number="5"> Dasgo jos mii leat ovttastahttojuvvon suinna go jápmit nugo son, de mii maiddái ovttastahttojuvvot suinna go bajásčuoččáldahttojuvvot nugo son.  </verse>
          <verse number="6"> Mii diehtit ahte min boares luondu russiinávlejuvvui suinna, vai suttolaš rumaš duššaduvvo, amamet mii leat šat suttu šlávvan.  </verse>
          <verse number="7"> Dasgo dat guhte lea jápmán, lea beassan suttu fámus.  </verse>
          <verse number="8"> Jos mii leat jápmán Kristusiin, de oskut ahte mii maiddái eallit suinna.  </verse>
          <verse number="9"> Mii han diehtit ahte go Kristus lea bajásčuoččáldahtton jábmiid luhtte, de ii šat jáme, ii ge jápmin šat ráđđe su. </verse>
          <verse number="10"> Go son jámii, de son jámii ovtta geardde eret suttus. Go son dál eallá, de eallá Ipmilii. </verse>
          <verse number="11"> Seammá láhkái dii ge galgabehtet atnit iežadet: Dii lehpet jápmán eret suttus, muhto eallibehtet Ipmilii Kristus Jesusis.</verse>
          <verse number="12"> Allet nappo divtte suttu ráđđet din jámolaš rupmašis, nu ahte čuovvubehtet dan anistumiid. </verse>
          <verse number="13"> Allet ge bija lahtuideattet suttu háldui vearrivuođa gaskaoapmin. Muhto addet iežadet Ipmila háldui, dii guđet lehpet jorgalan jápmimis eallimii; geavahehket lahtuideattet su bálvalusas, vanhurskkisvuođa gaskaoapmin. </verse>
          <verse number="14"> Suddu ii galgga šat ráđđet din, dasgo dii ehpet leat lága, muhto árpmu vuložat.</verse>
        </section>
        <section title="Čovdojupmi suttus">
          <verse number="15"> Maid dat mearkkaša? Beassat go mii suddudit, danne go eat leat lága, muhto árpmu vuložat? Eat eisege! </verse>
          <verse number="16"> Dii diehtibehtet ahte jos bidjabehtet iežadet muhtuma háldui jegolaš šlávvan, de šaddabehtet su šlávvan. Seammá láhkái dii šaddabehtet jogo suttu šlávvan mii doalvu jápmimii, dahje jegolašvuođa šlávvan mii doalvu vanhurskkisvuhtii. </verse>
          <verse number="17"> Muhto Ipmilii lehkos giitu! Dasgo ovdal dii leiddet suttu šlávat, muhto dál jeagadehpet váimmusteattet dan oahpu masa dii oskkilduvvuidet. </verse>
          <verse number="18"> Dii čovdojuvvuidet suttus ja lehpet šaddan vanhurskkisvuođa šlávvan. </verse>
          <verse number="19"> Mun geavahan juohkebeaivválaš giela din oaččálaš headjuvuođa dihtii. Nugo dii bijaidet lahtuideattet buhtismeahttunvuođa ja lágahisvuođa háldui ja šattaidet lágaheapmin, nu galgabehtet dál bidjat lahtuideattet vanhurskkisvuođa háldui, vai dii šaddabehtet bassin. </verse>
          <verse number="20"> Dalle go dii leiddet suttu šlávat, de ehpet sáhttán bálvalit vanhurskkisvuođa. </verse>
          <verse number="21"> Maid oaččuidet dalle? Šattuid main dál heahpanaddabehtet, dasgo dat buktet jápmima. </verse>
          <verse number="22"> Muhto dál go lehpet čovdojuvvon suttus ja lehpet šaddan Ipmila šlávvan, de oažžubehtet šaddun bassindahkkojumi ja loahpas agálaš eallima. </verse>
          <verse number="23"> Dasgo suttu bálká lea jápmin, muhto Ipmila árpmuattáldat lea agálaš eallin Kristus Jesusis, min Hearrás.</verse>
        </section>
      </chapter>
      <chapter title="Kapittel 7">
        <section title="Čovdojupmi lágas">
          <verse number="1"> Oskuguoimmit, dál mun sártnun didjiide guđet dovdabehtet lága, ja dii han diehtibehtet ahte láhka ráđđe olbmo dušše nu guhká go son eallá.  </verse>
          <verse number="2"> Náitalan nisu lea lága mielde čadnojuvvon boadnjásis nu guhká go boadnjá eallá. Muhto jos boadnjá jápmá, de son lea čovdojuvvon dan lágas mii čanai su boadnjái.  </verse>
          <verse number="3"> Jos son addá iežas eará olbmái nu guhká go boadnjá lea eallimin, de son rihkku náittosdili. Muhto jos boadnjá jápmá, de son beassá eret lága vuolde ii ge rihko náittosdili jos náitala eará olbmáin.  </verse>
          <verse number="4"> Nu lea maiddái dinguin, oskuguimmiidan. Kristusa rupmašiin dii ge lehpet jápmán lágas eret vai gulašeiddet earái, sutnje gii bajásčuoččáldahttojuvvui jábmiid luhtte, vai mii šaddadivččiimet šattuid Ipmilii.  </verse>
          <verse number="5"> Nu guhká go mii eliimet oačči mielde, de láhka bovttii suttolaš anistumiid mat doibme min lahtuin, nu ahte mii šaddadeimmet šattuid jápmimii.  </verse>
          <verse number="6"> Muhto dál mii leat čovdojuvvon lágas, danne go mii leat jápmán eret dan lágas mii čanai min. Mii bálvalit Ipmila ođđa vuohkái, Vuoiŋŋa mielde, eat ge nugo ovdal, bustáva mielde.</verse>
        </section>
        <section title="Láhka ja suddu">
          <verse number="7"> Maid mii dása cealkit? Lea go láhka suddu? Ii eisege! Muhto lága haga in livčče dovdan suttu. Mun in livčče dovdan anistumi, jos láhka ii livčče cealkán: Don it galgga anistuvvat.  </verse>
          <verse number="8"> Suddu geavahii báhkkoma ja bovttii mus juohke lágán anistumiid, dasgo lága haga suddu lea jápmán.  </verse>
          <verse number="9"> Oktii mun ellen lága haga. Muhto go báhkkon bođii, de suddu fas eallái, </verse>
          <verse number="10"> ja mun jápmen. Nu geavai ahte báhkkon mii galggai addit eallima, gárttai munnje jápmimin. </verse>
          <verse number="11"> Dasgo suddu geavahii báhkkoma ja behtii ja gottii mu dainna. </verse>
          <verse number="12"> De láhka lea nappo bassi, ja báhkkon lea bassi, vanhurskkis ja buorre. </verse>
          <verse number="13"> Muhto lea go dalle dat mii lea buorre, šaddan munnje jápmimin? Ii eisege! Suddu šattai munnje jápmimin, ja nu dat čájehii mii suddu duođaid lea: Dat buvttii munnje jápmima dainna mii iešalddes lea buorre, vai báhkkon dagašii suttu badjelmearálaš suddun.</verse>
          <verse number="14"> Mii diehtit ahte láhka lea vuoiŋŋalaš, muhto ieš mun lean oaččálaš, vuvdojuvvon suttu šlávvan. </verse>
          <verse number="15"> Dasgo mun in ádde maid mun ieš dagan. Mun in daga dan man hálidan, muhto dan man vašuhan. </verse>
          <verse number="16"> Muhto jos dagan dan man in hálit, de mieđihan ahte láhka lea buorre. </verse>
          <verse number="17"> De in leat šat mun ieš gii dagan dan, muhto suddu mii ássá mu siste. </verse>
          <verse number="18"> Dasgo mun dieđán ahte mus, mu oaččis, ii leat mihkkege buriid. Mun dáhtošin gal dahkat buori, muhto in veaje. </verse>
          <verse number="19"> In daga buori man hálidan, muhto dagan bahá man in hálit. </verse>
          <verse number="20"> Muhto jos dagan dan man in hálit, de in leat šat mun ieš gii dagan dan, muhto suddu mii ássá mu siste.</verse>
          <verse number="21"> Dalle fuomášan dákkár lága: Mun dáhtun dahkat buori, muhto in beasa bahás. </verse>
          <verse number="22"> Mu siskkáldas olmmoš illuda Ipmila lága dihtii, </verse>
          <verse number="23"> muhto mun oainnán eará l@¡ga lahtuinan. Dat soahtá mu miela lága vuostái ja váldá mu fáŋgan suttu lága vuollái mii lea mu lahtuin. </verse>
          <verse number="24"> Mun vártnuhis olmmoš! Gii čoavdá mu dán jápmima rupmašis? </verse>
          <verse number="25"> Ipmilii lehkos giitu Jesus Kristusa, Hearrámet, bokte! De mun ieš bálvalan nappo Ipmila lága mielainan, muhto suttu lága oččiinan.</verse>
        </section>
      </chapter>
      <chapter title="Kapittel 8">
        <section title="Eallin Vuoiŋŋas">
          <verse number="1"> De ii leat šat mihkkege dubmehusaid sidjiide geat leat Kristus Jesusis.  </verse>
          <verse number="2"> Dasgo Vuoiŋŋa láhka mii addá eallima Kristus Jesusis, lea čoavdán mu suttu ja jápmima lágas.  </verse>
          <verse number="3"> Ipmil dagai dan mii lei veadjemeahttun láhkii, danne go dat lei fámuheapmi oačči dihtii. Soabahan dihtii suttu son vuolggahii Bártnis suttolaš olbmo hámis ja dubmii suttu mii lea oaččis,  </verse>
          <verse number="4"> vai lága gáibádus ollašuvašii min siste, guđet eat vádjol oačči mielde, muhto Vuoiŋŋa mielde.  </verse>
          <verse number="5"> Sis guđet ellet oačči mielde, lea oačči miellaláhki. Muhto sis guđet ellet Vuoiŋŋa mielde, lea Vuoiŋŋa miellaláhki.  </verse>
          <verse number="6"> Oačči hállu doalvu jápmimii, muhto Vuoiŋŋa hállu doalvu eallimii ja ráfái.  </verse>
          <verse number="7"> Oačči hállu lea vašálašvuohta Ipmila vuostái, dasgo min oažži ii leat Ipmila lága vuolibuš, ii oppa sáhte ge leat.  </verse>
          <verse number="8"> Sii guđet ellet oačči mielde, eai sáhte leat Ipmila miela mielde.</verse>
          <verse number="9"> Muhto dii ehpet eale oačči mielde, muhto Vuoiŋŋa mielde jos duššefal Vuoigŋa ássá din siste. Dat geas ii leat Kristusa Vuoigŋa, ii gula sutnje. </verse>
          <verse number="10"> Muhto jos Kristus lea din siste, de rumaš lea gal jápmán suttu dihtii, muhto Vuoigŋa addá eallima danne go dii lehpet dahkkojuvvon vanhurskkisin. </verse>
          <verse number="11"> Jos dat Vuoigŋa mii boahtá sus guhte bajásčuoččáldahtii Jesusa jábmiid luhtte, ássá din siste, de son guhte bajásčuoččáldahtii Kristusa jábmiid luhtte, maiddái dahká eallin din jámolaš rupmaša Vuoiŋŋainis gii ássá din siste.</verse>
          <verse number="12"> Oskuguoimmit, mis ii leat nappo vealgi oažžái, nu ahte dárbbašit eallit dan mielde. </verse>
          <verse number="13"> Dasgo jos dii eallibehtet oačči mielde, de jápmibehtet. Muhto jos dii Vuoiŋŋa bokte jámihehpet rupmaša daguid, de eallibehtet. </verse>
          <verse number="14"> Buohkat geaid Ipmila Vuoigŋa jođiha, leat Ipmila mánát. </verse>
          <verse number="15"> Dii ehpet leat ožžon šlávvavuođa vuoiŋŋa vai dii fas ballagoađášeiddet, muhto dii lehpet ožžon Vuoiŋŋa gii addá mánáid vuoigatvuođa nu ahte mii beassat čuorvut: «Abba! Áhčážeamet!» </verse>
          <verse number="16"> Vuoigŋa ieš duođašta oktan min vuoiŋŋain ahte mii leat Ipmila mánát. </verse>
          <verse number="17"> Jos mii leat mánát, de mii leat árbbolaččat ge, Ipmila árbbolaččat ja árbbolaččat oktan Kristusiin, jos mii duššefal gillát suinna, vai mii maiddái dahkkojuvvošeimmet hearvásin suinna.</verse>
        </section>
        <section title="Hearvásvuođa doaivva">
          <verse number="18"> Mun dieđán ahte dat maid mii dáppe šaddat gillát, ii leat mihkkege dan hearvásvuođa ektui mii oktii almmustuvvá midjiide. </verse>
          <verse number="19"> Buot sivdnádus vuordá áibbašemiin Ipmila mánáid almmustuvvat. </verse>
          <verse number="20"> Dasgo sivdnádus lea biddjojuvvon nohkavašvuođa vuollái, ii iežas dáhtu mielde, muhto su dáhtu mielde guhte lei dan vuolidan. Muhto doaivva goit lea </verse>
          <verse number="21"> ahte maiddái sivdnádus čovdojuvvo nohkavašvuođa šlávvavuođas ja olle dan friddjavuhtii man Ipmila mánát ožžot hearvásvuođas. </verse>
          <verse number="22"> Mii diehtit ahte oppa sivdnádus šuohkká ja gillá dego riegádahttinávttain gitta dán beaivvi rádjái. </verse>
          <verse number="23"> Ii ge duššefal sivdnádus, muhto maiddái mii ge geat leat ožžon Vuoiŋŋa vuosttaš šaddun, šuohkkit ja áibbašit dan beaivvi maŋŋái go Ipmil addá midjiide mánáid vuoigatvuođa ja dahká min rupmaša friddjan. </verse>
          <verse number="24"> Dán doaivaga mielde mii leat bestojuvvon. Muhto doaivva man oaidná juo ollašuvvan, ii leat šat doaivva. Mo sáhttá oktage doaivut dan man oaidná? </verse>
          <verse number="25"> Jos mii doaivut dan man eat oainne, de mii vuordit dan gierdavaččat. </verse>
          <verse number="26"> Seammá láhkái Vuoigŋa ge veahkeha min min headjuvuođas. Dasgo mii eat dieđe mo galggašeimmet rohkadallat, muhto Vuoigŋa ieš rohkadallá min ovddas cealkemeahttun šuohkáhusaiguin. </verse>
          <verse number="27"> Ja Ipmil guhte suokkarda váimmuid, diehtá maid Vuoigŋa hálida, dasgo Vuoigŋa rohkadallá bassi olbmuid ovddas Ipmila dáhtu mielde.</verse>
        </section>
        <section title="Ipmila ráhkisvuohta">
          <verse number="28"> Mii diehtit ahte buot boahtá buorrin sidjiide geat ráhkistit Ipmila, sidjiide geaid son lea rávkan áigumušas mielde. </verse>
          <verse number="29"> Dasgo sin geaid son ovdalis lea dovdan, lea son maiddái ovddalgihtii mearridan hábmet Bártnis gova mielde, vai Bárdni livččii vuosttašriegádeaddji eatnat vieljažiid gaskkas. </verse>
          <verse number="30"> Sin geaid son ovddalgihtii lea válljen, lea son maiddái rávkan. Sin geaid son lea rávkan, lea son maiddái cealkán vanhurskkisin, ja sin geaid son lea cealkán vanhurskkisin, lea son maiddái dahkan hearvásin.</verse>
          <verse number="31"> Maid mii dása cealkit? Jos Ipmil lea min beale, gii dalle lea min vuostái? </verse>
          <verse number="32"> Son guhte ii seastán Bártnis, muhto attii su min buohkaid ovddas, manne son dalle ii galggaše addit midjiide buot eará ge oktan suinna? </verse>
          <verse number="33"> Gii sáhttá váidalit sin geaid Ipmil lea válljen? Ii oktage, go Ipmil lea dat guhte cealká sin vanhurskkisin. </verse>
          <verse number="34"> Gii sáhttá dubmet sin? Ii oktage, go Kristus Jesus lea dat guhte jámii ja velá bajásčuoččáldahttojuvvui ja čohkká Ipmila olgeš gieđa bealde ja rohkadallá min ovddas. </verse>
          <verse number="35"> Gii dalle sáhttá earuhit min Kristusa ráhkisvuođas? Sáhttá go áŧestus, ballu, doarrádallojupmi, nealgi, álásvuohta, heahti dahje miehkki? </verse>
          <verse number="36"> Nugo lea čállojuvvon: Du dihtii mii goddojuvvot geažos beaivvi, mii adnojuvvot njuovvansávzan.</verse>
          <verse number="37"> Muhto buot dáid áŧestusaid badjel son addá midjiide vuoittu, son guhte ráhkistii min. </verse>
          <verse number="38"> Dasgo mun lean vissis das ahte ii jápmin ii ge eallin, eai eŋgelat eai ge eará oaivámuččat, eai dat mat leat dál eai ge dat mat bohtet, dahje miige fámuid, </verse>
          <verse number="39"> eai dat mat leat badjin eai ge dat mat leat čiekŋalasas, sáhte earuhit min Ipmila ráhkisvuođas Kristus Jesusis, Hearrásteamet.</verse>
        </section>
      </chapter>
      <chapter title="Kapittel 9">
        <section title="Israel ja Ipmila lohpádusat">
          <verse number="1"> Mun sártnun duođa, mun in gielis, dasgo mun gulan Kristusii, ja mu oamedovdu duođašta Bassi Vuoiŋŋas dan  </verse>
          <verse number="2"> ahte mus lea stuora moraš ja heaittekeahtes bávččas váimmustan.  </verse>
          <verse number="3"> Mun sávan ahte ieš livččen garuhuvvon ja earuhuvvon Kristusis, jos dat dušše livččii ávkin vieljaidasan ja álbmotguimmiidasan.  </verse>
          <verse number="4"> Sii han leat israellaččat, ja sidjiide gullá mánáid vuoigatvuohta, Ipmila hearvásvuohta, lihtut, láhka, tempelbálvalus ja lohpádusat;  </verse>
          <verse number="5"> sidjiide gullet máddarat, geain Kristus lea boahtán olmmožin, son guhte lea Ipmil buot badjel, máidnojuvvon agálašvuhtii. Amen.</verse>
          <verse number="6"> Mun in cealkke ahte Ipmila sátni livččii meaddán. Dasgo eai buot israellaččat duođaid gula Israelii,  </verse>
          <verse number="7"> ii ge buot Abrahama nálli leat Abrahama mánát. Ná han lea čállojuvvon: Dušše Issáha nálli gohčoduvvo du sohkan.  </verse>
          <verse number="8"> Dát mearkkaša ahte eai su lunddolaš mánát leat Ipmila mánát. Muhto dat mánát guđet riegádit Ipmila lohpádusa mielde, adnojuvvojit su nállin.  </verse>
          <verse number="9"> Dasgo dát lei lohpádus: Boahtte jagi seammá áiggi mun boađán du lusa, ja dalle Sárás lea bárdni. </verse>
          <verse number="10"> Ii ge duššefal dat, muhto nu lei maiddái go Rebekka oaččui guokte bártni ovttain olbmáin, min máddariin Issáhiin. </verse>
          <verse number="11"> 12 Ovdal juo go soai leigga riegádan, go eaba lean dahkan maidege buriid dahje baháid, de Ipmil celkkii Rebekkai: Boarraset šaddá bálvalit nuorabu. Nu galggai Ipmila áigumuš ja válljejupmi bissut nanusin, ii olbmuid daguid dihtii, muhto su dihtii guhte rávká, </verse>
          <verse number="13"> nugo lea čállojuvvon: Mun ráhkistin Jáhkoba, muhto Esaua mun vašuhin.</verse>
          <verse number="14"> Maid mii dása cealkit? Lea go Ipmil vuoigatmeahttun go dahká dan? Ii eisege! </verse>
          <verse number="15"> Son han cealká Movssesii: Mun árpmihan su gean árpmihan, ja lean árbmugas sutnje geasa lean árbmugas. </verse>
          <verse number="16"> Ii leat nappo deaŧalaš dat, maid olmmoš dáhttu dahje viggá, muhto dat ahte Ipmil árpmiha. </verse>
          <verse number="17"> Dasgo čála cealká faraoi: Mun lean čuoččáldahttán du vai čájehivččen fápmon ja vai mu namma sárdniduvvošii miehtá máilmmi. </verse>
          <verse number="18"> Son nappo árpmiha su gean dáhttu, ja buoššuda su gean dáhttu.</verse>
        </section>
        <section title="Ipmila moarri ja árbmu">
          <verse number="19"> Don dáiddát dadjat munnje: «Manne son dalle láitá min jos ii oktage sáhte vuostálastit su dáhtu?» </verse>
          <verse number="20"> Muhto gii leat don, olmmošriehpu, gii duosttat cuiggodit Ipmila? Sáhttá go dat mii lea ráhkaduvvon, dadjat ráhkadeaddjái: «Manne don dahket mu dákkárin?» </verse>
          <verse number="21"> Ii go láirálihttedahkki sáhte hábmet láirrá nugo ieš dáhttu, nu ahte son seammá láirrás ráhkada guokte lihti, nuppi čikŋalihttin ja nuppi fas atnulihttin? </verse>
          <verse number="22"> Ja nu lea maiddái Ipmil dahkan go dáhtui čájehit moaris ja almmuhit fámus. Stuora guhkesmielalašvuođain son sesttii vel daid lihtiid ge maid lei ráhkadan cuvken dihtii moaristis. </verse>
          <verse number="23"> Son dáhtui almmustahttit rikkis hearvásvuođas daid lihtiide maid son váibmoláđisvuođastis lea gárvvistan hearvásvuhtii. </verse>
          <verse number="24"> Maiddái min ge son lea rávkan dákkár lihttin, ii dušše juvddálaččaid gaskkas, muhto báhkiniid gaskkas ge, </verse>
          <verse number="25"> nugo son cealká Hosea girjjis: Dán álbmoga mii ii leat mu, gohčodan iežan álbmogin, ja dan moarsi gean in ráhkis, gohčodan iežan ráhkisin.</verse>
          <verse number="26"> Ja seammá báikkis gos sidjiide celkojuvvui: Dii ehpet leat mu álbmot, – das sii gohčoduvvojit ealli Ipmila mánnán.</verse>
          <verse number="27"> Ja Jesaja čuorvu Israela birra: Vaikko Israela mánát livčče valljugasat dego meara sáddot, de dušše bázahas sis bestojuvvo.</verse>
          <verse number="28"> Dasgo hoahpus Hearrá ollašuhttá sánis eatnama alde.</verse>
          <verse number="29"> Nugo Jesaja ovdal lea cealkán: Jos Hearrá Sebaot ii livčče guođđán midjiide náli, de livččiimet šaddan dego Sodoma, de livččiimet Gomorra láhkásaččat.</verse>
        </section>
        <section title="Israel ja evangelium">
          <verse number="30"> Maid mii dása cealkit? Mii cealkit ahte báhkinat geat eai bivdán vanhurskkisvuođa, leat ožžon vanhurskkisvuođa, ja dat lea vanhurskkisvuohta mii boahtá oskkus. </verse>
          <verse number="31"> Muhto Israel mii faŋuhii lága mii addá vanhurskkisvuođa, ii olahan dan. </verse>
          <verse number="32"> Manne ii? Danne go dat ii faŋuhan dan oskkuin, muhto daguidisguin. Sii jorraledje norddastusgeađgái, </verse>
          <verse number="33"> nugo lea čállojuvvon: Geahča, mun bijan Sionii norddastusgeađggi, bávtti masa olbmot jorralit. Dat guhte osku sutnje, ii heahppašuva.</verse>
        </section>
      </chapter>
      <chapter title="Kapittel 10">
        <verse number="1"> Oskuguoimmit, mun sávan oppa váimmustan ja rohkadalan Ipmilii ahte sii bestojuvvošedje.  </verse>
        <verse number="2"> Dasgo mun sáhtán duođaštit sin áŋgiris oskku Ipmilii, muhto sis váilu rivttes áddejupmi.  </verse>
        <verse number="3"> Dovddakeahttá Ipmila vanhurskkisvuođa sii vigget ráhkadit iežaset vanhurskkisvuođa, ja dan dihtii eai vuollán Ipmila vanhurskkisvuođa vuollái.  </verse>
        <verse number="4"> Dasgo Kristus lea lága loahppa ja buktá vanhurskkisvuođa juohkehažžii guhte osku.</verse>
        <verse number="5"> Movsses čállá dan vanhurskkisvuođa birra man láhka addá: Dat olmmoš guhte doallá lága báhkkomiid, oažžu das eallima.  </verse>
        <verse number="6"> Muhto vanhurskkisvuohta mii boahtá oskkus, cealká: Ale jurddaš váimmustat: Gii manná bajás albmái? – namalassii viežžat Kristusa vuolás –  </verse>
        <verse number="7"> dahje: Gii njiedjá čiekŋalassii? – namalassii viežžat Kristusa bajás jábmiid luhtte.  </verse>
        <verse number="8"> Muhto maid dat dasto cealká? Sátni lea du lahka, du njálmmis ja du váimmus, namalassii dat oskku sátni man mii sárdnidit.  </verse>
        <verse number="9"> Jos don dovddastat njálmmiinat ahte Jesus lea Hearrá, ja oskkut váimmustat ahte Ipmil lea bajásčuoččáldahttán su jábmiid luhtte, de bestojuvvot. </verse>
        <verse number="10"> Dasgo váimmu osku doalvu vanhurskkisvuhtii, ja njálmmi dovddastus doalvu bestojupmái. </verse>
        <verse number="11"> Čála han cealká: Ii oktage guhte osku sutnje, heahppašuva. </verse>
        <verse number="12"> Dasgo ii leat erohus juvddálačča ja greikalačča gaskkas. Hearrá lea seammá buohkaide, ja su rikkisvuohta ollá buohkaide geat čurvot su. </verse>
        <verse number="13"> Dasgo juohkehaš guhte čuorvu Hearrá nama, bestojuvvo.</verse>
        <verse number="14"> Muhto mo sii sáhttet čuorvut su geasa eai oskko? Mo sii sáhttet oskut sutnje gean birra eai leat gullan? Mo sii sáhttet gullat jos ii oktage sárdnit? </verse>
        <verse number="15"> Mo sáhttet geatge sárdnidit jos eai leat vuolggahuvvon? Nugo lea čállojuvvon: Man čábbát čudjet sin lávkkit geat buktet buriid ságaid! </verse>
        <verse number="16"> Muhto eai buohkat lean gulolaččat evangeliumii. Dasgo Jesaja cealká: Hearrá, gii oskkui min sárdnái? </verse>
        <verse number="17"> De osku boahtá dan sártnis man olmmoš gullá, ja sárdni boahtá Kristusa sánis. </verse>
        <verse number="18"> Muhto mun jearan: Eai go sii leat gullan? De leat: Sin jietna lea ollán miehtá máilmmi, sin sánit gitta eatnama ravddaide.</verse>
        <verse number="19"> Mun jearan fas: Ii go Israel leat ádden dan? Ii leat, Movsses juo cealká: Mun bovttán din gáđašvuođa sin vuostái geat eai leat álbmot. Mun moaráhuhtán din jierpmehis álbmoga vuostái.</verse>
        <verse number="20"> Ja Jesaja cealká vel roahkkadeabbot: Sii geat eai lean ohcan mu, gávdne mu. Mun almmustuvven sidjiide geat eai jearahan mu.</verse>
        <verse number="21"> Muhto Israela birra son cealká: Geažos beaivvi geaigguhin gieđaidan eahpegulolaš ja nággáris álbmogii.</verse>
      </chapter>
      <chapter title="Kapittel 11">
        <section title="Ipmil ii leat hilgon álbmogis">
          <verse number="1"> Mun jearan dalle: Lea go Ipmil hilgon álbmogis? Ii eisege! Dasgo mun han lean ieš israellaš, Abrahama sogas ja Benjamina čearddas.  </verse>
          <verse number="2"> Ipmil ii leat hilgon álbmogis man oktii válljii alccesis. Ehpet go dieđe maid čála cealká Elia birra, mo son boahtá Ipmila ovdii ja sivahallá Israela:  </verse>
          <verse number="3"> Hearrá, sii leat goddán du profehtaid ja njeaidán du áltáriid. Mun lean okto vel báhcán, ja dál sii bivdet mu heakka ge.  </verse>
          <verse number="4"> Muhto maid Ipmil vástida sutnje? Mun lean guođihan alccesan čieža duhát olbmá geat eai leat sojaldahttán čippiideaset Baala ovddas.  </verse>
          <verse number="5"> Seammá láhkái lea min áiggi ge bázahas man Ipmil lea válljen árpmustis.  </verse>
          <verse number="6"> Muhto jos dat lea árpmus, de ii leat buriid daguid dihtii. Muđuid han árbmu ii livčče mihkkege árpmuid.</verse>
          <verse number="7"> Maid dat mearkkaša? Israel ii leat olahan dan maid lea viggan, muhto sii geat leat válljejuvvon, leat olahan dan. Earát leat buoššuduvvon,  </verse>
          <verse number="8"> nugo lea čállojuvvon: Ipmil lea addán sidjiide šliettasvuođa vuoiŋŋa, čalmmiid mat eai oainne ja beljiid mat eai gula, gitta dán beaivvi rádjái.</verse>
          <verse number="9"> Ja Dávvet cealká: Šaddos sin ávvubeavdi sidjiide giellan ja gillarin, vai sii jorralivčče ja oččošedje ráŋggáštusa.</verse>
          <verse number="10"> Sevnnjodehkoset sin čalmmit, amaset sii oaidnit. Sojat sin čielggi álelassii.</verse>
          <verse number="11"> De mun jearan: Go sii guossaledje, lei go sin jorralus agibeaivái? Ii eisege! Muhto danne go sii jorraledje, bestojupmi bođii báhkiniidda, ja nu dát bovttii sin gáđašvuođa. </verse>
          <verse number="12"> Jos sin jorraleapmi lea šaddan riggodahkan máilbmái, ja sin vádjitvuohta fas riggodahkan báhkiniidda, man ollu stuorit šattašii ge sin riggodat go sin lohku dievvá!</verse>
          <verse number="13"> Muhto didjiide báhkiniidda mun cealkkán: Báhkiniid apoasttalin mun anán bálvalussan alla árvvus, </verse>
          <verse number="14"> vai mun soaittášin boktit mu álbmotguimmiid gáđašvuođa ja dien láhkái beastit muhtumiid sis. </verse>
          <verse number="15"> Dasgo jos juvddálaččaid hilgojupmi buvttii soabahusa máilbmái, mii dalle dáhpáhuvvá go sii dohkkehuvvojit? Dalle jábmit ožžot eallima! </verse>
          <verse number="16"> Jos vuosttaš láibi mii oaffaruššo lea bassi, de olles dáigi lea bassi. Jos ruohtas lea bassi, de oavssit ge leat basit.</verse>
        </section>
        <section title="Israela jorraleapmi ja báhkiniid bestojupmi">
          <verse number="17"> Muhto muhtun oavssit leat dál doddjojuvvon eret, ja don gii ledjet villa oljooaksi, leat laktojuvvon albma ovssiid gaskii ja leat ožžon oasi oljomuora ruohttasa máihllis. </verse>
          <verse number="18"> Muhto ale goarggastala álgoovssiid bálddas! Jos dagat dan, de muitte ahte it don guotte ruohttasa, muhto ruohtas guoddá du! </verse>
          <verse number="19"> Don veaját dadjat: «Duot oavssit doddjojuvvojedje eret vai mun laktojuvvošin daid sadjái.» </verse>
          <verse number="20"> Dát lea duohta, muhto sii doddjojuvvojedje eret danne go eai oskon, ja don bisut go oskkut! Ale čeavlástala, muhto várut! </verse>
          <verse number="21"> Jos Ipmil ii seastán lunddolaš ovssiid, de ii seastte du ge. </verse>
          <verse number="22"> Geahča mo Ipmil lea sihke buorre ja garas, garas sidjiide geat leat jorralan, muhto buorre dutnje, jos don bisut su buorrevuođas. Muđuid don ge čuhppojuvvot eret. </verse>
          <verse number="23"> Muhto maiddái duot earát ge laktojuvvojit murrii, jos sii eai biso eahpeoskkusteaset. Ipmilis lea fápmu laktit sin fas dasa. </verse>
          <verse number="24"> Jos don čuhppojuvvojit eret villa oljomuoras masa don luonddu mielde gullet, ja luonddu vuostái laktojuvvojit buori oljomurrii, eai go dađe vissáseabbot lunddolaš oavssit fas laktojuvvoše iežaset oljomurrii?</verse>
          <verse number="25"> Oskuguoimmit, mun dáhtošin din dovdat dán čiegusvuođa, amadet atnit iežadet viissisin: Oassi Israelas lea buoššuduvvon, dassážii go báhkiniid lohku dievvá, ja dat čohkkejuvvojit. </verse>
          <verse number="26"> De olles Israel bestojuvvo, nugo lea čállojuvvon: Beasti boahtá Sionis, son jávkada buot ipmilmeahttunvuođa Jáhkobis,</verse>
          <verse number="27"> ja dát lea mu lihttu singuin go mun válddán eret sin suttuid.</verse>
          <verse number="28"> Evangeliuma dáfus sii leat Ipmila vašálaččat, din dihtii. Muhto válljejumi dáfus Ipmil ráhkista sin, máddariid dihtii. </verse>
          <verse number="29"> Dasgo Ipmil ii gáđa árpmuattáldagaidis ja rávkojumis. </verse>
          <verse number="30"> Dii leiddet oktii eahpegulolaččat Ipmilii, muhto dál duoid earáid eahpegulolašvuođa dihtii lea Ipmil árpmihan din. </verse>
          <verse number="31"> Seammá láhkái sii leat dál eahpegulolaččat, muhto danne go dii lehpet ožžon váibmoláđisvuođa, de sii ge ožžot váibmoláđisvuođa. </verse>
          <verse number="32"> Dasgo Ipmil bijai buohkaid eahpegulolašvuođa vuollái, vai beassá čájehit váibmoláđisvuođa buohkaide.</verse>
          <verse number="33"> Man čieŋal lea Ipmila riggodat, viisodat ja diehtu! Man suokkardallameahttumat leat su duomut, ja man árvitmeahttumat su geainnut!</verse>
          <verse number="34"> Gii dovdá Hearrá jurdagiid, gii sáhttá leat su ráđđeaddi?</verse>
          <verse number="35"> Gii lea addán sutnje maidege, man son ferte buhtadit?</verse>
          <verse number="36"> Sus ja su bokte ja sutnje lea buot mii lea. Sutnje lehkos gudni agálašvuhtii! Amen.</verse>
        </section>
      </chapter>
      <chapter title="Kapittel 12">
        <section title="Vuoiŋŋalaš ipmilbálvalus">
          <verse number="1"> Oskuguoimmit, mun rávven din danne go Ipmil árkkálmastá min: Buktet rupmašiiddádet ealli, bassi ja Ipmilii dohkálaš oaffarin, ja dát lea din vuoiŋŋalaš ipmilbálvaleapmi.  </verse>
          <verse number="2"> Allet ge divtte dálá mailmmi báidnit din, muhto nuppástuvvet, nu ahte din miella ođasmahttojuvvošii, vai dii áddešeiddet mii lea Ipmila dáhttu: dat mii lea buorre, dohkálaš sutnje ja ollis.</verse>
        </section>
        <section title="Searvegotti árpmuattáldagat">
          <verse number="3"> Danne go Ipmil lea addán munnje árpmu, cealkkán didjiide buohkaide: Allet ane iežadet stuoribun go berrebehtet atnit, muhto lehket jierpmálaččat, juohkehaš dan oskku mihtu mielde man Ipmil lea addán.  </verse>
          <verse number="4"> Dasgo nugo ovtta rupmašis leat máŋga lahtu, ja buot lahtuin leat iešguđet lágán doaimmat,  </verse>
          <verse number="5"> nu leat mii ge buohkat okta rumaš Kristusis, muhto sierralagaid mii leat guhtet guimmiideamet lahtut.  </verse>
          <verse number="6"> Mis leat iešguđet lágán árpmuattáldagat, juohkehaččas dan árpmu mielde maid Ipmil lea addán midjiide. Dat geas lea profehtalaš attáldat, geavahehkos dan oskkus mielde;  </verse>
          <verse number="7"> dat geas lea bálvalanattáldat, bálvalehkos; dat geas lea oahpahanattáldat, oahpahehkos;  </verse>
          <verse number="8"> dat geas lea rávvenattáldat, rávvejehkos; dat gii addá opmodagastis, addos árvasit; dat gii lea ovddasčuožžu, lehkos dan áŋgirvuođain; dat gii dahká váibmoláđis daguid, dahkos dan iluin.</verse>
        </section>
        <section title="Eallin Ipmila dáhtu mielde">
          <verse number="9"> Lehkos din ráhkisvuohta duođalaš. Fasttášehket bahá, dollet gitta das mii lea buorre. </verse>
          <verse number="10"> Ráhkistehket guhtet guimmiideattet váimmolaččat dego vieljažat, gilvvohallet gudnejahttimis guhtet guimmiideattet. </verse>
          <verse number="11"> Lehket áŋgirat, allet ge leage loikasat, bullos dis Vuoiŋŋa dolla, bálvalehket Hearrá! </verse>
          <verse number="12"> Lehket ilolaččat doaivagis, gierdavaččat áŧestusas, bissovaččat rohkadallamis. </verse>
          <verse number="13"> Veahkehehket Ipmila olbmuid sin vátnivuođas, lehket guosseláđđásat. </verse>
          <verse number="14"> Buressivdnidehket sin geat doarrádallet din, buressivdnidehket, allet ge garut. </verse>
          <verse number="15"> Illudehket singuin geat leat illudeamen ja čirrot singuin geat leat čierrumin. </verse>
          <verse number="16"> Lehket ovttamielalaččat, allet čeavlástala, muhto servvoštallet dábálaš olbmuiguin, allet viissástala. </verse>
          <verse number="17"> Allet mávssat geasage bahá baháin. Vigget dahkat dan maid olbmot atnet buorrin. </verse>
          <verse number="18"> Jos lea vejolaš, de ellet ráfis buohkaiguin nu guhkás go sáhttibehtet. </verse>
          <verse number="19"> Ráhkkásiiddán, allet oza liibba mávssahit, muhto diktet Ipmila moari dahkat dan. Dasgo lea čállojuvvon: Duopmu gullá munnje, mun mávssahan, nu cealká Hearrá. </verse>
          <verse number="20"> Ja čuožžu velá: Jos du vašálaš lea nealgumin, de atte sutnje borramuša; jos sus lea goiku, de atte sutnje juhkamuša. Go dagat dan, de čohkket buolli hilaid su oaivvi ala.</verse>
          <verse number="21"> Ale vuoittahala bahái, muhto vuoitte bahá buriin!</verse>
        </section>
      </chapter>
      <chapter title="Kapittel 13">
        <section title="Gaskavuohta eiseválddiide">
          <verse number="1"> Juohkehaš galgá leat eiseválddiid vuolibuš. Dasgo ii leat eiseváldi mii ii boađe Ipmilis, ja Ipmil lea ásahan daid eiseválddiid mat leat.  </verse>
          <verse number="2"> Sii guđet vuostálastet eiseválddiid, leat vuostálastimin Ipmila ásahusa, ja sii guđet dahket dan, ožžot duomuset.  </verse>
          <verse number="3"> Sii guđet dahket buriid, eai dárbbaš ballat ráđđejeddjiin, muhto bahádahkkit fertejit ballat. Jos hálidat eallit balakeahttá eiseválddis, de daga buriid, ja don oaččut rámi.  </verse>
          <verse number="4"> Dasgo eiseváldi lea Ipmila bálvaleaddji, dutnje buorrin. Muhto jos don dagat baháid, de gal fertet ballat. Ii han dat guotte miehki duššás. Dat lea Ipmila bálvaleaddji guhte ollašuhttá su ráŋggáštusa bahádahkkái.  </verse>
          <verse number="5"> Dan dihtii lea dárbbašlaš leat eiseválddi vuolibuš, ii dušše ráŋggáštusa dihtii, muhto oamedovddu dihtii ge.  </verse>
          <verse number="6"> Danne han dii ge máksibehtet vearu. Ja ráđđejeaddjit leat Ipmila bálvaleaddjit go dat bearráigehččet buot daid.  </verse>
          <verse number="7"> Addet juohkehažžii dan mii gullá sutnje: vearu dasa geasa vearru gullá, tuolu dasa geasa tuollu gullá, árvvu dasa geasa árvu gullá, gudni dasa geasa gudni gullá.</verse>
        </section>
        <section title="Ráhkisvuohta ollašuhttá lága">
          <verse number="8"> Allet šatta geasage velggolažžan, earet dan ahte ráhkistehpet guhtet guimmiideattet. Dat guhte ráhkista lagamuččas, lea ollašuhttán lága.  </verse>
          <verse number="9"> Dasgo báhkkomat: it galgga rihkkut náittosdili, it galgga goddit, it galgga suoládit, it galgga anistuvvat, dahje guđe ihkinas báhkkon dal leažžá, dat ovttastahttojuvvojit dán báhkkomii: Don galggat ráhkistit lagamuččat nugo iežat. </verse>
          <verse number="10"> Ráhkisvuohta ii daga maidege baháid lagamužžii. Danne ráhkisvuohta ollašuhttá lága.</verse>
        </section>
        <section title="Bestojupmi lea lahka">
          <verse number="11"> Muđuid han dii diehtibehtet mii áiggiid dál lea: Diibmu lea boahtán go dii fertebehtet morihit nahkáriin, dasgo min bestojupmi lea dál lagabus go dalle go mii oskugođiimet. </verse>
          <verse number="12"> Idja lea fargga gollan, beaivi lea lahka. Biddjot dal eret seavdnjadasa daguid ja gárvodehkot čuovgasa vearjjuiguin. </verse>
          <verse number="13"> Vádjolehkot dohkálaččat nugo beaivet; allot borešvuođas ja jugešvuođas, váccešvuođas ja nuoskivuođas, riidduin ja gáđašvuođas. </verse>
          <verse number="14"> Muhto gárvodehket Hearrá Jesus Kristusiin, allet ge ane fuola oaččis nu ahte anistumit giktaluvvojit.</verse>
        </section>
      </chapter>
      <chapter title="Kapittel 14">
        <section title="Searvegotti searvevuohta">
          <verse number="1"> Vuostáiváldet su geas lea rašis osku almmá digaštalakeahttá su oaiviliid birra.  </verse>
          <verse number="2"> Muhtumis lea dakkár osku ahte oažžu borrat buotlágážiid, muhto dat geas lea rašis osku, borrá dušše ruotnasiid.  </verse>
          <verse number="3"> Dat guhte borrá, ii galgga badjelgeahččat su gii ii daga dan. Ja dat guhte ii bora, ii galgga dubmet su guhte borrá, dasgo Ipmil han lea vuostáiváldán su.  </verse>
          <verse number="4"> Mii vuoigatvuođaid dus lea dubmet nuppi olbmo bálvaleaddji? Su isit mearrida jogo son čuožžu dahje gahččá. Muhto son bissu čuoččat, dasgo Hearrás lea fápmu doallat su čuoččat.</verse>
          <verse number="5"> Muhtun atná nuppi beaivvi deaŧáleabbon go nuppi, earáide leat buot beaivvit ovttalágánat. Lehkos juohkehaš nanus jáhkustis.  </verse>
          <verse number="6"> Dat guhte atná árvvus vissis beaivvi, dahká dan Hearrá gudnin, ja dat guhte borrá, dahká dan Hearrá gudnin; dasgo son giitá Ipmila. Seammá láhkái, dat guhte ii bora, dahká dan Hearrá gudnin, ja son ge giitá Ipmila.  </verse>
          <verse number="7"> Dasgo ii oktage mis eale iežas várás, ii ge oktage jáme iežas várás.  </verse>
          <verse number="8"> Jos mii eallit, de eallit Hearrá várás, ja jos mii jápmit, de jápmit Hearrá várás. Jogo mii dal eležat dahje jámežat, de mii gullat Hearrái.  </verse>
          <verse number="9"> Aiddo dan dihtii Kristus jámii ja eallái fas, vai son sáhtášii leat sihke jábmiid ja elliid Hearrá. </verse>
          <verse number="10"> Muhto don, manne dubmet oskuguoimmát, dahje manne badjelgeahčat oskuguoimmát? Mii han galgat buohkat Ipmila duopmostuolu ovdii, </verse>
          <verse number="11"> dasgo lea čállojuvvon: Nu duohta go ealán, cealká Hearrá, juohke čibbi sodjala mu ovddas, ja juohke njuovčča dovddasta Ipmila.</verse>
          <verse number="12"> De juohkehaš mis galgá nappo doallat logu Ipmila ovddas.</verse>
        </section>
        <section title="Rašis oskuguimmiid doarjun">
          <verse number="13"> Dan dihtii, allot šat dubme guhtet guimmiideamet! Jurddašehket baicca ahte ii oktage galgga jorralahttit oskuguoimmis ja vearránahttit su. </verse>
          <verse number="14"> Mun dieđán ja lean vissis Hearrá Jesusis ahte ii mihkkege leat buhtismeahttun iešalddes. Muhto jos muhtun atná juoidá buhtismeahttumin, de dat lea buhtismeahttun sutnje. </verse>
          <verse number="15"> Jos don bávččagahtát oskuguoimmát dainna maid borat, de it šat eale ráhkisvuođa mielde. Ale divtte du borramuša doalvut gáđohussii su, gean ovddas Kristus jámii. </verse>
          <verse number="16"> Allet divtte bilkiduvvot daid buriid maid lehpet ožžon. </verse>
          <verse number="17"> Dasgo Ipmila riika ii leat borramuš ja juhkamuš, muhto vanhurskkisvuohta, ráfi ja illu Bassi Vuoiŋŋas. </verse>
          <verse number="18"> Dat guhte bálvala Kristusa dán láhkái, lea Ipmila miela mielde ja oažžu olbmuin ge árvvu.</verse>
          <verse number="19"> De bivdot dan mii duddjo ráfi ja searvevuođa. </verse>
          <verse number="20"> Allet bilit Ipmila dagu borramuša dihtii. Buot lea gal buhtis, muhto ii leat riekta borrat jos dat vearránahttá oamedovddu. </verse>
          <verse number="21"> Dan dihtii lea riekta doalahit borramis bierggu ja juhkamis viinni ja vealtat eará daguin mat jorralahttet du oskuguoimmi. </verse>
          <verse number="22"> Divtte dan maid ieš oskkut dán hárrái, leat du ja Ipmila gaskkas. Ávdugas dat guhte ii dubme iežas go dahká dan maid atná vuoigadin. </verse>
          <verse number="23"> Muhto dat guhte eahpida go borrá, lea dubmejuvvon, danne go ii daga dan oskkus. Buot mii ii dáhpáhuva oskkus, lea suddu.</verse>
        </section>
      </chapter>
      <chapter title="Kapittel 15">
        <section title="Kristus ovdagovvan">
          <verse number="1"> Mii geat leat nannosat, leat geatnegasat guoddit rašis olbmuid headjuvuođaid eat ge dušše jurddašit iežamet.  </verse>
          <verse number="2"> Juohkehaš mis galgá jurddašit lagamuččas ja dahkat dan mii lea sutnje buorrin, ja mii nanosmahttá su.  </verse>
          <verse number="3"> Dasgo Kristus ii jurddašan iežas, muhto nugo lea čállojuvvon: Du hiddjideddjiid hiddjádusat gahčče mu ala.</verse>
          <verse number="4"> Buot mii ovdal lea čállojuvvon čállagii, lea čállojuvvon midjiide oahpahussan, vai mii doalašeimmet gitta doaivvusteamet ja oččošeimmet dan gierdavašvuođa ja jeđđehusa maid čála addá midjiide.  </verse>
          <verse number="5"> Vare Ipmil, gii addá gierdavašvuođa ja jeđđehusa, dagašii din ovttamielalažžan Jesus Kristusa dáhtu mielde,  </verse>
          <verse number="6"> vai dii ovttamielalaččat sáhtášeiddet máidnut Ipmila, Hearrámet Jesus Kristusa Áhči.</verse>
          <verse number="7"> Vuostáiváldet dan dihtii guhtet guimmiideattet, nu mo Kristus lea vuostáiváldán din, Ipmilii gudnin.  </verse>
          <verse number="8"> Mun cealkkán didjiide ahte Kristus šattai sin bálvaleaddjin geat ledje birračuhppojuvvon, ja son dáhtui čájehit ahte Ipmil lea sárdnon duođa. Dáinna lágiin son nannii daid lohpádusaid mat ledje addojuvvon máddariidda,  </verse>
          <verse number="9"> vai báhkinat ge beasašedje máidnut Ipmila su váibmoláđisvuođa dihtii, nugo lea čállojuvvon: Dan dihtii rámidan du báhkiniid gaskkas ja máinnun du nama.</verse>
          <verse number="10"> Lea vel čállojuvvon: Ávvudehket, báhkinat, oktan su álbmogiin!</verse>
          <verse number="11"> Ja vel: Máidnot Hearrá, buot báhkinat, rámidehket su, buot álbmogat.</verse>
          <verse number="12"> Ja Jesaja cealká: Isaja ruohttasis ihtá vesá, son guhte čuožžila ráđđet buot báhkiniid, sutnje báhkinat bidjet doaivageaset.</verse>
          <verse number="13"> Vare Ipmil gii addá doaivaga, deavddášii iluin ja ráfiin din geat oskubehtet, vai dis lassánivččii doaivva Bassi Vuoiŋŋa fámus.</verse>
        </section>
        <section title="Bávlosa bálvalus">
          <verse number="14"> Oskuguimmiidan, mun lean áibbas vissis das ahte dii lehpet dievva buorrevuođas ja dan dieđus mii lea dárbbašlaš, nu ahte dii sáhttibehtet cuiget guhtet guimmiideattet. </verse>
          <verse number="15"> Dattege lean čállán didjiide viehka roahkkadit muittuhan dihtii muhtun áššiid. Mun lean dahkan dan danne go Ipmil árpmustis lea gohččon mu vuolgit </verse>
          <verse number="16"> báhkiniid lusa Kristus Jesusa báhppan. Ja mu bassi bálvalus lea sárdnidit Ipmila evangeliuma, vai báhkinat šaddet dohkálaš oaffarin maid Bassi Vuoigŋa lea basuhan. </verse>
          <verse number="17"> Kristus Jesusis mun sáhtán gal rábmot iežan go bálvalan Ipmila. </verse>
          <verse number="18"> Muhto mun in arvva sárdnut eará birra go dan maid Kristus lea doaimmahan mu bokte vai báhkinat dolvojuvvošedje gulolašvuhtii, sániiguin ja daguiguin, </verse>
          <verse number="19"> mearkkaiguin ja oavdudaguiguin ja Vuoiŋŋa fámuin. Nu mun lean sárdnidan Kristusa evangeliuma buot báikkiin Jerusalema rájes gitta Illyria rádjái. </verse>
          <verse number="20"> Mu áigumuš lea álo leamaš sárdnidit evangeliuma doppe gos Kristusa namma ii leat dovddus, aman hukset dan vuođu ala man earát leat bidjan, </verse>
          <verse number="21"> nugo lea čállojuvvon: Sii geat eai leat ožžon dieđu su birra, oidnet, ja sii geat eai leat gullan, áddejit.</verse>
        </section>
        <section title="Bávlosa mátkeáigumušat Romai">
          <verse number="22"> Dán sivas mun lean máŋgga geardde hehttejuvvon boahtimis din lusa. </verse>
          <verse number="23"> Muhto dál mus ii leat šat bargu dáin guovlluin, ja mun lean máŋga jagi hálidan boahtit din lusa </verse>
          <verse number="24"> go vuolggán Spaniai. Dohko jođedettiinan mun doaivvun beassat oaidnit din, ja ahte dii veahkehivččiidet mu mátkái, go vuos lean beassan illudit muhtun áiggi din luhtte. </verse>
          <verse number="25"> Muhto dál mun vuolggán Jerusalemii bálvalit bassi olbmuid doppe. </verse>
          <verse number="26"> Dasgo Makedonia ja Akaia searvegottit leat mearridan čohkket attáldaga Jerusalema searvegotti gefiide. </verse>
          <verse number="27"> Sii leat ieža mearridan dán, ja sis han lea maid sidjiide vealgi. Sii leat velggolaččat veahkehit sin áiggálaš buriiguin go báhkinat leat ožžon oasi sin vuoiŋŋalaš buriin. </verse>
          <verse number="28"> Dasto go lean gárvvihan dán ja lean dolvon čohkkejuvvon ruđaid sidjiide, de áiggun vuolgit Spaniai; dalle jođán din bokte. </verse>
          <verse number="29"> Ja mun dieđán ahte go boađán din lusa, de mus lea Kristusa valljugas buressivdnádus.</verse>
          <verse number="30"> Oskuguoimmit, mun rávven din Hearrámet Jesus Kristusa dihtii ja dan vanhurskkisvuođa dihtii man Vuoigŋa addá: Sohtet muinna nu ahte rohkadallabehtet Ipmilii mu ovddas. </verse>
          <verse number="31"> Rohkadallet ahte mun gáddjojuvvošin Judea eahpeoskkolaččaid gieđain, ja ahte Jerusalema bassi olbmot vuostáiválddášedje bures mu bálvalusa. </verse>
          <verse number="32"> Dalle sáhtášin boahtit din lusa iluin, ja beassat din luhtte vuoiŋŋastit jos Ipmil dáhttu. </verse>
          <verse number="33"> Ráfi Ipmil lehkos dinguin buohkaiguin! Amen.</verse>
        </section>
      </chapter>
      <chapter title="Kapittel 16">
        <section title="Dearvvuođat">
          <verse number="1"> Mun rávven didjiide min oappá Febe, guhte lea Kenkrea searvegotti bálvaleaddji.  </verse>
          <verse number="2"> Váldet su vuostái Hearrá nammii, nugo lea heivvolaš bassi olbmuide. Addet sutnje dan veahki man dárbbašeš, dasgo son lea ieš veahkehan olusiid, maiddái mu ge.</verse>
          <verse number="3"> Celket dearvvuođaid Priskai ja Akvilai, mu bargoguoimmi guoktái Kristus Jesusis.  </verse>
          <verse number="4"> Soai leaba mannan heakkavárrii mu dihtii. In dušše mun, muhto maiddái buot báhkiniid searvegottit giitet sudno.  </verse>
          <verse number="5"> Celket maiddái dearvvuođaid searvegoddái mii čoaggana sudno vissui. Celket dearvvuođaid mu ráhkis Epainetosii, gii lei Asia eanangotti vuosttaš šaddu Kristusii.  </verse>
          <verse number="6"> Celket dearvvuođaid Márjái gii lea rahčan din gaskkas.  </verse>
          <verse number="7"> Celket dearvvuođaid Andronikosii ja Juniasii, geat leaba juvddálaččat nugo mun ja mu fáŋgaguoimmit. Sudnos lea buorre beaggin apoastaliid gaskkas, ja soai šattaiga kristtalažžan ovdal go mun.  </verse>
          <verse number="8"> Celket dearvvuođaid Ampliatusii, mu ráhkis oskuvilljii.  </verse>
          <verse number="9"> Celket dearvvuođaid Urbanusii, min bargoguoibmái Kristusa bálvalusas, ja mu ráhkis Stakysii. </verse>
          <verse number="10"> Celket dearvvuođaid Apellesii gii lea geahččaluvvon kristtalaš. Celket dearvvuođaid Arostobulos gázzái. </verse>
          <verse number="11"> Celket dearvvuođaid Herodionii, gii lea juvddálaš nugo mun. Celket dearvvuođaid sidjiide Narkissosa joavkkus guđet gullet Hearrái. </verse>
          <verse number="12"> Celket dearvvuođaid Tryfainai ja Tryfosai geat bargaba Hearrá bálvalusas. Celket dearvvuođaid ráhkis Persisii, gii lea bargan ollu Hearrá bálvalusas. </verse>
          <verse number="13"> Celket dearvvuođaid Rufusii, gean Hearrá lea válljen, ja maiddái su eadnái, gii lea leamaš dego eadni munnje ge. </verse>
          <verse number="14"> Celket dearvvuođaid Asynkritosii, Flegonii, Hermesii, Patrobasii, Hermasii ja daidda oskuguimmiide geat leat singuin. </verse>
          <verse number="15"> Celket dearvvuođaid Filologosii, Juliasii, Nereusii ja su oabbái, ja maiddái Olympasii ja buot bassi olbmuide geat leat singuin.</verse>
          <verse number="16"> Dearvvahallet guhtet guimmiideattet bassi cummáin. Buot Kristusa searvegottit celket didjiide dearvvuođaid.</verse>
          <verse number="17"> Oskuguoimmit, mun rávven din: Váruhehket sis geat dagahit riidduid ja jorralahttet earáid go sii vuostálastet dan oahpu man dii lehpet vuostáiváldán. Gáidet eret sis. </verse>
          <verse number="18"> Dasgo dakkár olbmot eai bálval min Hearrá Kristusa, muhto iežaset čoavjji. Čáppa ja fillejeaddji sániiguin sii čádjidahttet oktageardánis olbmuid. </verse>
          <verse number="19"> Muhto buohkat leat gullan man jegolaččat dii lehpet, ja danne mun illudan din dihtii. Mun hálidan ahte dii livččiidet jierpmálaččat, nu ahte dieđášeiddet mii lea buorre, muhto oktageardánat dan dáfus mii lea bahá. </verse>
          <verse number="20"> Vare ráfi Ipmil fargga cuvkešii Sáhtána din julggiid vuollái! Hearrámet Jesus Kristusa árbmu lehkos dinguin!</verse>
          <verse number="21"> Timoteus, mu bargoguoibmi, ja Lukios, Jason ja Sosipatros, geat leaba juvddálaččat nugo mun, celket didjiide dearvvuođaid. </verse>
          <verse number="22"> Mun ge, Tertius, guhte lean čállán dán girjji, cealkkán didjiide dearvvuođaid Hearrá nammii. </verse>
          <verse number="23"> Gaius, gii lea rahpan viesus munnje ja oppa searvegoddái, cealká didjiide dearvvuođaid. Erastos, gávpoga rehketdoalli, ja min oskuviellja Kvartus cealkiba didjiide dearvvuođaid. </verse>
          <verse number="24"> Hearrámet Jesus Kristusa árbmu lehkos dinguin buohkaiguin! Amen.</verse>
        </section>
        <section title="Máidnun">
          <verse number="25"> Máidnojuvvon lehkos Ipmil, son geas lea fápmu nanosmahttit din evangeliumiin man mun sárdnidan, ja mii lea sáhka Jesus Kristusa birra. Dan čiegusvuohta lea leamaš čihkkojuvvon agálaš áiggiid rájes, </verse>
          <verse number="26"> muhto dál dat lea almmustuvvan profehtalaš čállosiin ja agálaš Ipmila gohččuma mielde, vai buot álbmogat dolvojuvvošedje oskku gulolašvuhtii. </verse>
          <verse number="27"> Sutnje, áidna viissis Ipmilii, lehkos gudni álo ja agálašvuhtii Jesus Kristusa bokte! Amen.</verse>
        </section>
      </chapter>
    </book>
    <book title="Bávlosa vuosttaš girji korintalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, gii Ipmila dáhtu mielde lea rávkojuvvon Jesus Kristusa apoasttalin, ja min oskuvieljas Sostenesas  </verse>
          <verse number="2"> Ipmila searvegoddái Korintas, sidjiide geaid Kristus Jesus lea basuhan ja geat leat rávkojuvvon Ipmila bassi olmmožin oktan singuin geat juohke báikkis čurvot min Hearrá Jesus Kristusa nama, su gii lea sin ja min Hearrá.</verse>
          <verse number="3"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Giitu Ipmilii searvegotti nanusvuođa ovddas">
          <verse number="4"> Mun giitalan álo Ipmilan din ja dan árpmu ovddas maid son lea addán didjiide Kristus Jesusis.  </verse>
          <verse number="5"> Su siste dii lehpet ožžon riggodaga juohke dáfus, sárdnidanattáldaga ja dieđu.  </verse>
          <verse number="6"> Dasgo duođaštus Kristusa birra lea nanosmahttojuvvon din siste,  </verse>
          <verse number="7"> nu ahte dis ii váillo mihkkege árpmuattáldagaid dan botta go vuordibehtet min Hearrá Jesus Kristusa almmustuvvama.  </verse>
          <verse number="8"> Son maiddái nanosmahttá din gitta loahpa rádjái, vai dii livččiidet láitemeahttumat Hearrámet Jesus Kristusa beaivvi.  </verse>
          <verse number="9"> Ipmil lea oskkáldas, son gii lea rávkan din Bártnis Jesus Kristusa, min Hearrá, searvevuhtii.</verse>
        </section>
        <section title="Ráva soahpameahttunvuođa vuostái">
          <verse number="10"> Oskuguoimmit, mun rávven din Hearrámet Jesus Kristusa nammii čájehit soabalašvuođa ja vealtat soahpameahttunvuođain. Ellet nana searvevuođas seammá áigumušain ja mielain. </verse>
          <verse number="11"> Dasgo Kloegázzi leat muitalan munnje, oskuguimmiidan, ahte din gaskkas leat riiddut, </verse>
          <verse number="12"> namalassii nu ahte muhtumat dis dadjet: «Mun čuovun Bávlosa», dahje: «mun čuovun Apollosa», dahje: «mun čuovun Kefasa», dahje «mun gis čuovun Kristusa». </verse>
          <verse number="13"> Lea go Kristus juogaduvvon? Russiinávlejuvvui go Bávlos din ovddas? Dahje gásttašuvvuidet go dii Bávlosa nammii? </verse>
          <verse number="14"> Mun giittán Ipmila go in leat gásttašan geange dis earet Krispusa ja Gaiusa, </verse>
          <verse number="15"> amas oktage dadjat didjiide ahte dii gásttašuvvuidet mu nammii. </verse>
          <verse number="16"> Lean mun gal gásttašan Stefanasa ja buohkaid su dálus, muđuid in muitte gal geange eará gásttašan.</verse>
          <verse number="17"> Dasgo Kristus ii leat vuolggahan mu gásttašit, muhto sárdnidit evangeliuma; in ge daga dan viisodaga sániiguin amas Kristusa ruossa massit fámus.</verse>
        </section>
        <section title="Ipmila ja olbmuid viisodat">
          <verse number="18"> Dasgo sátni ruossa birra lea jallavuohta sidjiide geat mannet gáđohussii, muhto midjiide geat bestojuvvot, dat lea Ipmila fápmu. </verse>
          <verse number="19"> Dasgo lea čállojuvvon: Mun duššadan viisáid viisodaga, ja jierpmálaččaid jierpmálašvuođa dagan duššin.</verse>
          <verse number="20"> Gos dál lea viissis, čálaoahppavaš ja dálá máilmmi viissástalli? Ii go Ipmil leat dahkan dán máilmmi viisodaga jallodahkan? </verse>
          <verse number="21"> Vaikko Ipmil čájehii viisodagas, de máilbmi ii iežas viisodagas oahppan dovdat Ipmila. Dan dihtii Ipmil dáhtui min sárdnidit jallavuođa ja nu beastit sin guđet oskot. </verse>
          <verse number="22"> Juvddálaččat gáibidit mearkkaid, ja greikalaččat ohcet viisodaga, </verse>
          <verse number="23"> muhto mii sárdnidit russiinávlejuvvon Kristusa. Juvddálaččaid mielas dát lea vearránus ja báhkiniid mielas jallavuohta, </verse>
          <verse number="24"> muhto sidjiide geat leat rávkojuvvon, sihke juvddálaččaide ja greikalaččaide, mii sárdnidit ahte Kristus lea Ipmila fápmu ja Ipmila viissisvuohta. </verse>
          <verse number="25"> Dasgo Ipmila jallodat lea viisáset go olbmuid viisodat, ja Ipmila headjuvuohta gievrrat go olbmuid gievravuohta.</verse>
          <verse number="26"> Oskuguoimmit, muitet geat dii ieža leiddet dalle go dii rávkojuvvuidet. Olbmuid mielas eai lean ollu viisát din gaskkas, eai fámolaččat eai ge olusat alla sogas. </verse>
          <verse number="27"> Muhto dan mii máilmmis adnojuvvo jallodahkan, lea Ipmil válljen heahppašuhttit viisáid. Dan mii máilmmis adnojuvvo headjun, lea Ipmil válljen heahppašuhttit dan mii lea fámolaš. </verse>
          <verse number="28"> Dan mii máilmmis adnojuvvo vuollegažžan, mii badjelgehččojuvvo, mii ii leat mihkkege, dan lea Ipmil válljen dahkat duššin dan mii adnojuvvo maninge, </verse>
          <verse number="29"> amas oktage olmmoš rábmot iežas Ipmila ovddas. </verse>
          <verse number="30"> Su dahku dat lea ahte dii lehpet Kristus Jesusis. Su lea Ipmil dahkan min viisodahkan, vanhurskkisvuohtan, bassindahkkojupmin ja lonástussan, </verse>
          <verse number="31"> vai dat guhte rábmo iežas, rábmojehkos Hearrástis, nugo lea čállojuvvon.</verse>
        </section>
      </chapter>
      <chapter title="Kapittel 2">
        <section title="Bávlosa ovddit doaibma Korintas">
          <verse number="1"> Oskuguoimmit, go mun bohten din lusa, de in sárdnidan didjiide Ipmila čiegusvuođa goargadis sániiguin dahje viisodagain.  </verse>
          <verse number="2"> Dasgo mun mearridin ahte in hálidan diehtit maidege eará din gaskkas go Jesus Kristusa, russiinávlejuvvon Kristusa.  </verse>
          <verse number="3"> Mun ledjen headju ja balus ja doarggistin sakka go ledjen din luhtte.  </verse>
          <verse number="4"> Mun in sárdnidan olmmošlaš viisodaga sániiguin, muhto Vuoiŋŋa ja fámu duođaštusain,  </verse>
          <verse number="5"> amas din osku vuođđuduvvot olbmuid viisodahkii, muhto Ipmila fápmui.</verse>
        </section>
        <section title="Olbmuid viisodat ja Ipmila viissisvuohta sárdniduvvo">
          <verse number="6"> Liikká mii sárdnidit viisodaga sidjiide geat leat rávásman vuoiŋŋalaččat. Muhto dat viisodat ii gula dálá máilbmái ii ge dálá máilmmi ráđđejeddjiide geat duššet.  </verse>
          <verse number="7"> Mii sárdnidit Ipmila čiegus viisodaga mii lea leamaš čihkkojuvvon dán rádjái, muhto Ipmil lei juo ovdal áiggiid álggu mearridan ahte dat galggai doalvut min hearvásvuhtii.  </verse>
          <verse number="8"> Ii oktage dán máilmmi ráđđejeddjiin leat dovdan dán viisodaga. Jos sii livčče dovdan dan, de eai livčče russiinávlen hearvásvuođa Hearrá.  </verse>
          <verse number="9"> Muhto nugo lea čállojuvvon: Dan maid ii oktage čalbmi leat oaidnán ii ge oktage beallji gullan, dan mii ii leat badjánan ovttage olbmo váibmui, buot dan lea Ipmil gárvvistan sidjiide geat ráhkistit su.</verse>
          <verse number="10"> Dán lea Ipmil almmustahttán midjiide Vuoiŋŋainis. Dasgo Vuoigŋa suokkarda buot, maiddái Ipmila čikŋodaga ge. </verse>
          <verse number="11"> Gii earáid go olbmo iežas vuoigŋa diehtá mii lea olbmo siste? Seammá láhkái dušše Ipmila Vuoigŋa diehtá mii lea Ipmila siste. </verse>
          <verse number="12"> Mii eat leat ožžon máilmmi vuoiŋŋa, muhto Ipmila iežas Vuoiŋŋa, vai mii áddešeimmet dan maid Ipmil lea addán midjiide árpmustis. </verse>
          <verse number="13"> Dán birra mii eat sártno sániiguin maid olbmo viisodat lea oahpahan midjiide, muhto sániiguin maid Vuoigŋa lea oahpahan midjiide. Dasgo dan mii gullá Vuigŋii, mii čilget Vuoiŋŋa sániiguin.</verse>
          <verse number="14"> Luonddustis olmmoš ii sáhte ipmirdit dan mii boahtá Ipmila Vuoiŋŋas. Sutnje dat lea jallavuohta, ii ge son sáhte áddet dan, danne go dan ferte árvvoštallat vuoiŋŋalaččat. </verse>
          <verse number="15"> Muhto vuoiŋŋalaš olmmoš sáhttá árvvoštallat buot, muhto su ii sáhte oktage árvvoštallat. </verse>
          <verse number="16"> Dasgo: Gii dovdá Hearrá miela nu ahte sáhtášii rávvet su? Muhto mis lea Kristusa miella.</verse>
        </section>
      </chapter>
      <chapter title="Kapittel 3">
        <section title="Ipmila bargoguoimmit ja Ipmila viessu">
          <verse number="1"> Dattege, oskuguoimmit, mun in sáhttán sárdnidit didjiide nugo vuoiŋŋalaš olbmuide, muhto mun fertejin sárdnidit didjiide nugo oaččálaš olbmuide, geaid osku Kristusii lea dego beallešattot mánážiid osku.  </verse>
          <verse number="2"> Mun bibmen din milkkiin in ge álbmás borramušain, dasgo daid ehpet livčče vel gierdan. Ehpet ge gierdda dan velá dál ge,  </verse>
          <verse number="3"> dasgo ain han dii lehpet oaččálaččat. Go juo din gaskkas lea gáđašvuohta ja riidu, dalle han oažži ráđđe din siste. Ehpet go dalle meannut dábáláš olbmuid láhkái?  </verse>
          <verse number="4"> Go nubbi dadjá: «Mun čuovun Bávlosa» ja nubbi: «Mun čuovun Apollosa», ehpet go dalle leat nugo buot eará olbmot?</verse>
          <verse number="5"> Mii lea dasto Apollos, ja mii lea Bávlos? Soai leaba dušše bálvaleaddjit geat veahkeheigga din oskut, goappašagat dan doaimmas man Hearrá attii sutnje.  </verse>
          <verse number="6"> Mun gilven, Apollos láktadii; muhto Ipmil šaddadii.  </verse>
          <verse number="7"> Dan dihtii gilvi ii leat mihkkege ii ge láktadeaddji ge, muhto dušše Ipmil gii šaddada.  </verse>
          <verse number="8"> Gilvi ja láktadeaddji bargaba ovttas, muhto soai oažžuba bálkká goabbáge barggustis.  </verse>
          <verse number="9"> Dasgo mii leat Ipmila bargoguoimmit, ja dii lehpet Ipmila bealdu, Ipmila viessu.</verse>
          <verse number="10"> Ipmila árpmu mielde lean mun, čeahpes huksejeaddji, bidjan vuođu, ja muhtun eará hukse dan vuođu ala. Muhto juohkehaš gehččos mo son hukse. </verse>
          <verse number="11"> Ii oktage sáhte bidjat eará vuođu go dan mii lea biddjojuvvon, ja dat lea Jesus Kristus. </verse>
          <verse number="12"> Jos muhtumat huksejit dan vuođu ala gollis, silbbas dahje divrras geđggiin, muoras, suinniin dahje oalggain, </verse>
          <verse number="13"> de áiggi mielde šaddá almmusin mo iešguhtege lea huksen. Duopmobeaivvi dat šaddá almmusin, dasgo dat beaivi almmustuvvá dolas, ja dolla geahččala makkár iešguđege duodji lea. </verse>
          <verse number="14"> Dat gean viessu bissu, oažžu bálkká. </verse>
          <verse number="15"> Dat gean viessu buollá, son massá bálkká. Ieš son gal bestojuvvo, muhto almmatge dego dola čađa.</verse>
          <verse number="16"> Ehpet go dieđe ahte dii lehpet Ipmila tempel, ja ahte Ipmila Vuoigŋa orru din siste? </verse>
          <verse number="17"> Jos oktage bilideažžá Ipmila tempela, de Ipmil duššada su. Dasgo Ipmila tempel lea bassi, ja dat tempel lehpet dii.</verse>
          <verse number="18"> Allos oktage behtto iežas! Jos oktage dis navddeš iežas viissisin dálá máilmmi árvvoštallamiid mielde, de šaddos son vuos jallan, vai son duođaid šattašii viissisin. </verse>
          <verse number="19"> Dasgo dán máilmmi viisodat lea jallodat Ipmila čalmmiin, nugo lea čállojuvvon: Son giellá viisáid sin iežaset gávvilvuhtii, ja:</verse>
          <verse number="20"> Hearrá dovdá viisáid jurdagiid ja diehtá ahte dat leat duššálaččat.</verse>
          <verse number="21"> Danne allos oktage rábmojehko iežas das mii gullá olbmui. Buot han gullá didjiide, </verse>
          <verse number="22"> lehkos dal Bávlos, Apollos dahje Kefas, máilbmi, eallin dahje jápmin, dat mii lea dál dahje dat mii boahtá – buot lea din. </verse>
          <verse number="23"> Muhto dii gullabehtet Kristusii, ja Kristus gullá Ipmilii.</verse>
        </section>
      </chapter>
      <chapter title="Kapittel 4">
        <section title="Apoastaliid bálvalus">
          <verse number="1"> Atnet min dasto Kristusa bálvaleaddjin ja dállodoallin geaidda Ipmila čiegusvuođat leat oskkilduvvon.  </verse>
          <verse number="2"> Dain geaidda juoga lea oskkilduvvon, gáibiduvvo ahte sii leat oskkáldasat.  </verse>
          <verse number="3"> Muhto munnje ii mearkkaš maidege gii mu dubme, dii dahje mii nu olbmuid duopmostuoluid. In mun ieš ge dubme iežan.  </verse>
          <verse number="4"> Mu oamedovdu lea buhtis, muhto ii dat dattege mearkkaš ahte mun livččen sivaheapmi. Mu duopmár lea Hearrá.  </verse>
          <verse number="5"> Allet dan dihtii dubme ovdal áiggi, ovdal go Hearrá boahtá. Son bidjá čuovgga ovdii dan mii lea čihkkojuvvon seavdnjadassii, ja almmustahttá olbmuid váimmuid jurdagiid. Dalle juohkehaš oažžu rámi Ipmilis.</verse>
          <verse number="6"> Oskuguoimmit, din dihtii mun lean geavahan iežan ja Apollosa ovdamearkan, vai dii oahpašeiddet munnos maid dát sátni mearkkaša: «Bissot das mii lea čállojuvvon!» amas oktage čeavlásvuođas rábmot nuppi ja fuotnut nuppi.  </verse>
          <verse number="7"> Gii bidjá du earáid ovddabeallái? Mii dus lea maid don it leat ožžon attáldahkan? Ja jos leat ožžon dan, manne dalle rábmot dego ii livčče attáldat?</verse>
          <verse number="8"> Muhto dii lehpet juo gallásat! Dii lehpet juo riggát! Dii lehpet juo šaddan gonagassan, muhto mii eat! Vare duođaid livččiidet gonagasat vai mii beasašeimmet ráđđet dinguin!  </verse>
          <verse number="9"> Mu mielas orru ahte Ipmil lea bidjan min, apoastaliid, vuolimužžii, dego livččiimet dubmejuvvon jápmit árenas; mii leat šaddan máilmmi, eŋgeliid ja olbmuid čájáhusgálvun. </verse>
          <verse number="10"> Mii leat jallat Kristusa dihtii; dii lehpet viisát Kristusis. Mii leat heajut; dii lehpet gievrrat. Din gudnejahttet; min badjelgehččet. </verse>
          <verse number="11"> Velá dán bottus ge mis lea nealgi ja goiku; mis váilot biktasat; min illástit ja mii leat ruovttoheamit. </verse>
          <verse number="12"> Mii bargat rahčat gieđaideametguin. Go min bealkkihit, de mii buressivdnidit; go min doarrádallet, de mii gierdat dan; </verse>
          <verse number="13"> go min bilkidit, de mii vástidit ustitlaččat. Mii leat šaddan máilmmi hilggohassan, buohkaid suohpahassan gitta dán beaivvi rádjái.</verse>
          <verse number="14"> Mun in čále dán heahppašuhttin dihtii din, muhto cuigen dihtii, dego ráhkis mánáidan. </verse>
          <verse number="15"> Vaikko dis ležžet ge duháhat oahpaheaddjit geat bagadit din kristtalašvuođas de dis dattege eai leat máŋga áhči. Mun dat šadden din áhččin Kristus Jesusis go adden didjiide evangeliuma. </verse>
          <verse number="16"> Nu ba rávven din: Atnet mu ovdagovvan!</verse>
          <verse number="17"> Dan dihtii mun vuolggahin din lusa Timoteusa, gii lea mu ráhkis ja oskkáldas bárdni Hearrás; son muittuha didjiide mo mun dáhtun din vádjolit kristtalažžan, nugo mun oahpahan juohke báikkis, buot searvegottiin. </verse>
          <verse number="18"> Muhtumat dis leat čeavlástallagoahtán danne go sii jáhkket ahte mun in máhca din lusa. </verse>
          <verse number="19"> Muhto mun áiggun boahtit fargga, jos Hearrá dáhttu. Dalle beasan oahpásmuvvat dáid čeavlás olbmuid fápmui, in dušše sin sániide. </verse>
          <verse number="20"> Dasgo Ipmila riika ii boađe albmosii sátnin, muhto fápmun. </verse>
          <verse number="21"> Goappá dii hálidehpet, ahte mun boađán din lusa rissiin dahje ráhkisvuođain ja láđisvuođain?</verse>
        </section>
      </chapter>
      <chapter title="Kapittel 5">
        <section title="Nuoskivuohta searvegottis">
          <verse number="1"> Mun lean gullan ahte din gaskkas lea fuorrávuohta, ja velá dakkár ge fuorrávuohta man eai báhkinat ge dohkket, namalassii ahte olmmái eallá eadnebeliinis.  </verse>
          <verse number="2"> Ja das vel čeavlástallabehtet! Dii galggašeiddet baicca moraštit ja ádjit eret su gii lea dahkan dákkáriid.  </verse>
          <verse number="3"> Vaikko mun in leat din luhtte rumašlaččat, de goit vuoiŋŋas lean lahka; ja dego ieš livččen das de lean juo mearridan maid sivalažžii galgá dahkat.  </verse>
          <verse number="4"> Go dii čoagganehpet Hearrámet Jesusa nammii, ja mun lean dinguin vuoiŋŋas, ja Hearrá Jesusa fápmu lea mielde,  </verse>
          <verse number="5"> de addet dan olbmo Sáhtánii, vai su oažži duššaduvvošii ja su vuoigŋa bestojuvvošii Hearrá beaivvi.</verse>
          <verse number="6"> Dis ii duođaid leat mainna čeavlástallat! Ehpet go dieđe ahte uhca suvrradáiggáš suvruda olles dáiggi?  </verse>
          <verse number="7"> Čorgejehket eret boares suvrradáiggi, vai dii livččiidet ođđa dáigi! Dii han lehpet juo suvrrokeahtes láibbit. Dasgo Kristus, min beassášláppis, lea njuvvojuvvon.  </verse>
          <verse number="8"> De ávvudehkot allabasiid, allot bahávuođa ja dohkkemeahttunvuođa boares suvrradáiggiin, muhto buhtisvuođa ja duohtavuođa suvrrokeahtes láibbiin.</verse>
          <verse number="9"> Mun čállen didjiide juo ovddit girjjistan ahte dis ii galgga leat mihkkege dahkamušaid furrošeddjiiguin. </verse>
          <verse number="10"> In mun oaivvildan dán máilmmi furrošeddjiid dahje ruhtaváibmiliid, suollagiid dahje eahpeipmilbálvaleddjiid. Dalle han dii fertešeiddet vuolgit eret dán máilmmis. </verse>
          <verse number="11"> Mun čállen didjiide ahte dis ii galgga leat mihkkege dahkamušaid dakkáriin gii mahkáš lea oskuguoibmi, muhto eallá fuorrávuođas, lea ruhtaváibmil, bálvala eahpeipmiliid, lea bilkár, juhkki dahje suola. Dakkár olbmo searvvis ehpet galgga oppa boradit ge. </verse>
          <verse number="12"> Mii vuoigatvuođaid mus lea dubmet sin geat leat olggobealde? Ieža han dii ge dubmebehtet sin geat gullet din searvái. </verse>
          <verse number="13"> Ipmil dubme sin geat leat olggobealde. Ádjet eret iežadet luhtte su gii lea bahá.</verse>
        </section>
      </chapter>
      <chapter title="Kapittel 6">
        <section title="Diggeáššit kristtalaččaid gaskkas">
          <verse number="1"> Go muhtumis dis lea riidoášši oskuguimmiin, mo son jolggada bidjat dan báhkinlaš duopmáriid ovdii ii ge bassi olbmuid ovdii?  </verse>
          <verse number="2"> Ehpet go dieđe ahte bassi olbmot šaddet dubmet máilmmi? Jos dii oažžubehtet dubmet máilmmi, ehpet go dalle sáhte dubmet smávva áššiid?  </verse>
          <verse number="3"> Ehpet go dieđe ahte mii šaddat dubmet eŋgeliid? Manne dalle eat sáhtáše dubmet dán eallima áššiid.  </verse>
          <verse number="4"> Muhto jos dis leat dakkár áššit, manne de bidjabehtet daid dakkár olbmuid ovdii guđet eai adnojuvvo árvvus searvegottis?  </verse>
          <verse number="5"> Mun cealkkán dan didjiide heahpadin! Ii go din gaskkas leat oktage gii lea nu viissis ahte sáhttá čoavdit riiddu oskuguimmiid gaskkas?  </verse>
          <verse number="6"> Ii, oskuguoibmi doalvu oskuguoimmi dikki ovdii ja diktá vela eahpeoskkolaš duopmáriid dubmet.</verse>
          <verse number="7"> Didjiide lea heahpadin ahte dis leat diggeáššit gaskaneattet. Manne dii ehpet baicca gillá vearrivuođa? Manne ehpet baicca divtte iežadet vuoittahallat?  </verse>
          <verse number="8"> Muhto dii verrošehpet ja rivvebehtet earáin, ja dát dáhpáhuvvá velá oskuguimmiid gaskkas!</verse>
          <verse number="9"> Ehpet go dieđe ahte vearredahkkit eai árbe Ipmila riikka? Allet čádjádala! Ipmila riikka eai árbe furrošeaddjit, eahpeipmiliid bálvaleaddjit, náittosdilirihkkut, eai olbmát geat diktet eará olbmáid anašit iežaideasetguin, eai ge olbmát geat nuskošit olbmáiguin, </verse>
          <verse number="10"> eai suollagat, eai ruhtaváibmilat, eai juhkkit, eai bealkálasat eai ge rievvárat. </verse>
          <verse number="11"> Ovdal ledje muhtumat dis dakkárat. Muhto dál dii lehpet bassojuvvon buhtisin; dii lehpet basuhuvvon; dii lehpet dahkkojuvvon vanhurskkisin Hearrá Jesus Kristusa nammii ja min Ipmila Vuoiŋŋas.</verse>
        </section>
        <section title="Rumaš lea Bassi Vuoiŋŋa tempel">
          <verse number="12"> Daddjojuvvo gal ahte buot lea munnje lobálaš. Lehkos nu, muhto ii buot leat ávkkálaš. Lehkos dal nu ahte buot lea lobálaš, muhto mun in divtte mange stivret iežan. </verse>
          <verse number="13"> Daddjojuvvo maiddái ahte borramuš lea čoavjji várás, ja čoavji borramuša várás. Lehkos nu, muhto Ipmil dahká goappašagaid duššin! Rumaš ii leat furrošeami várás; dat lea Hearrá várás, ja Hearrá lea rupmaša várás. </verse>
          <verse number="14"> Ipmil bajásčuoččáldahtii Hearrá jábmiid luhtte, ja son bajásčuoččáldahttá min ge fámuinis. </verse>
          <verse number="15"> Ehpet go dieđe ahte din rupmašat leat Kristusa lahtut? Áiggošin go mun váldit Kristusa lahtuid ja dahkat daid fuorrálahttun? In eisege! </verse>
          <verse number="16"> Dahje ehpet go dieđe ahte dat gii ovttastuvvá fuoráin, šaddá oktan rumašin suinna? Lea celkojuvvon: «Soai šaddaba oktan oažžin.» </verse>
          <verse number="17"> Muhto dat gii ovttastuvvá Hearráin, šaddá oktan vuoigŋan suinna.</verse>
          <verse number="18"> Fasttášehket furrošeami! Buot suddu maid olmmoš muđuid dahká, lea rupmaša olggobealde. Muhto furrošeaddji sudduda iežas rupmaša vuostái. </verse>
          <verse number="19"> Ehpet go dieđe ahte din rumaš lea Bassi Vuoiŋŋa tempel? Vuoigŋa ássá din siste, ja dii lehpet ožžon su Ipmilis. Dii ehpet gula šat alcceseattet, </verse>
          <verse number="20"> dasgo dii lehpet divrasii ostojuvvon. Gudnejahttet dan dihtii Ipmila rupmašiinnádet!</verse>
        </section>
      </chapter>
      <chapter title="Kapittel 7">
        <section title="Náittosdilli ja náitalkeahtes dilli">
          <verse number="1"> Mun válddán dál daid áššiid maid dii čáliidet, ahte olbmái lea mahkáš buorre orrut almmá guoskkatkeahttá nissona.  </verse>
          <verse number="2"> Muhto vealtan dihtii fuorrávuođas de lehkos juohke olbmás iežas áhkká ja juohke nissonis iežas boadnjá.  </verse>
          <verse number="3"> Addos boadnjá áhkkásis dan man son lea geatnegas, ja nu gis maiddái áhkká boadnjásis.  </verse>
          <verse number="4"> Áhká rumaš ii leat iežas hálddus, muhto boatnjá. Seammá láhkái boatnjá rumaš ii leat iežas hálddus, muhto áhká.  </verse>
          <verse number="5"> Alli biehttal eallimis ovttas goabbat guimmiineatte, jos juo eahppi leat šiehttan nu muhtun áigái, vai doai beasašeidde čiekŋut rohkadussii ja dasto ealligoahtit fas ovttas. Muđuid Sáhtán geahččala dudno danne go eahppi liikká veaje soahtat himuideatte vuostái.  </verse>
          <verse number="6"> Dát maid mun cealkkán, lea dušše mieđiheapmi ii ge gohččun.  </verse>
          <verse number="7"> Mun sávašin ahte buohkat ealášedje dego mun. Muhto juohkehaš lea ožžon árpmuattáldagas Ipmilis, nubbi dán, nubbi duon.</verse>
          <verse number="8"> Náitalkeahtes olbmuide ja leaskkaide mun cealkkán ahte sidjiide livččii buorre bissut náitalkeahttá nugo mun.  </verse>
          <verse number="9"> Muhto jos sii eai veaje caggat himuideaset, de berrejit náitalit. Dasgo lea buoret náitalit go buollit himuin. </verse>
          <verse number="10"> Náitalan olbmuide mus lea dákkár gohččun, ii mus alddán, muhto Ipmilis, ahte nisu ii oaččo earránit boatnjástis. </verse>
          <verse number="11"> Muhto jos son earráneš, de galgá eallit náitalkeahttá dahje soabadit boatnjáinis. Ii ge olmmái oaččo earránit áhkástis.</verse>
          <verse number="12"> Earáide mun cealkkán – dát leat mu iežan sánit, eai ge Hearrá sánit: Jos oskuvieljas leš eahpeoskkolaš áhkká, ja áhkká hálida bissut su luhtte, de olmmái ii galgga earránit sus. </verse>
          <verse number="13"> Ja jos nissonis leš eahpeoskkolaš boadnjá, ja olmmái hálida bissut su luhtte, de nisu ii oaččo earránit sus. </verse>
          <verse number="14"> Dasgo eahpeoskkolaš boadnjá basuhuvvo go lea náitalan áhkáinis, ja eahpeoskkolaš áhkká basuhuvvo go lea náitalan oskkolaš boatnjáinis. Muđuid sudno mánát livčče buhtismeahttumat, muhto dál sii leat basuhuvvon. </verse>
          <verse number="15"> Muhto jos eahpeoskkolaš náittosguoibmi dáhttu earránit, de earránehkos. Dakkár dilis oskkolaš viellja dahje oabbá ii leat čadnojuvvon. Ipmil lea rávkan min eallit ráfis. </verse>
          <verse number="16"> Áhkká, mas dieđát sáhtežat go beastit boatnját? Ja boadnjá, mas dieđát sáhtežat go beastit áhkát?</verse>
        </section>
        <section title="Olgguldas eallindilit">
          <verse number="17"> Dattege dohkkehehkos juohkehaš dan oasi man Hearrá lea addán sutnje, dan mii sus lei go Ipmil rávkkai su. Dát lea mu gohččun buot searvegottiide. </verse>
          <verse number="18"> Jos muhtun lei birračuhppojuvvon go son rávkojuvvui, de ii galgga geahččalit rievdadit birračuohpahusa mearkkaid. Jos muhtun lea rávkojuvvon birračuohpakeahttájin, de ii galgga birračuohpahit iežas. </verse>
          <verse number="19"> Ii leat deaŧalaš lea go olmmoš birračuhppojuvvon vai ii, muhto deaŧalaš lea doallat Ipmila báhkkomiid. </verse>
          <verse number="20"> Bissos juohkehaš dan dilis mas son lei dalle go son rávkojuvvui. </verse>
          <verse number="21"> Jos don ledjet šlávva go rávkojuvvojit, de ale váivvit iežat dainna! Muhto jos don sáhtát šaddat friddjan, de vállje baicca dan. </verse>
          <verse number="22"> Dasgo dat guhte lei šlávva go Hearrá rávkkai su, lea Hearrá friddjandahkkojuvvon olmmoš. Seammá láhkái lea dat gii lei friddja olmmoš go son rávkojuvvui, šaddan Kristusa šlávvan. </verse>
          <verse number="23"> Dii lehpet divrasii ostojuvvon. Allet de šatta olbmuid šlávvan. </verse>
          <verse number="24"> Oskuguoimmit, bissos juohkehaš Ipmila ovddas dan dilis mas lei go rávkojuvvui.</verse>
        </section>
        <section title="Náitalkeahtes olbmot ja leaskkat">
          <verse number="25"> Dasto, mii guoská náitalkeahtes olbmuide, de dan áššis mus eai leat gohččumat Hearrás. Muhto mun cealkkán iežan oaivila, dasgo Hearrá lea árpmustis čájehan ahte luohttá munnje. </verse>
          <verse number="26"> Dan heahteáiggi dihtii mas mii dál eallit, mun oaivvildan ahte olbmui lea buorre bissut náitalkeahttájin. </verse>
          <verse number="27"> Jos don leat čadnojuvvon áhkkái, de ale geahččal beasadit sus. Jos dus ii leat áhkká, de ale oza alccesat áhká. </verse>
          <verse number="28"> Muhto jos don dattege náitalat, de it suddut. Ja jos nieida náitala, de son ii suddut. Muhto náitalan olbmot ožžot ollu morrašiid, ja mun dáhtošin din vealtat dain. </verse>
          <verse number="29"> Oskuguoimmit, dat maid mun nappo oaivvildan, lea dát: Áigi lea oanehaš. Dás duohko galget sii geain lea áhkká, eallit dego sii eai livčče náitalan. </verse>
          <verse number="30"> Sii geat moraštit, galget eallit dego sii eai livčče morrašis. Sii geat illudit, galget eallit dego eai livčče ilus. Sii geat ostet, galget eallit dego eai oamastivčče maidege. </verse>
          <verse number="31"> Sii geat geavahit máilmmi buriid, galget eallit dego eai dárbbašivčče geavahit daid. Dasgo dát máilbmi, nugo dál lea, duššá.</verse>
          <verse number="32"> Mun dáhtun din eallit morrašiid haga. Náitalkeahtes olmmoš atná fuola das mii gullá Hearrái, mo son sáhttá dohkket Hearrái. </verse>
          <verse number="33"> Muhto náitalan olmmoš atná fuola das mii gullá máilbmái, mo son sáhttá leat buorre ja dohkálaš áhkkásis, </verse>
          <verse number="34"> ja ná son lea juohkásan guovtti sadjái. Náitalkeahtes nisu dahje nieida atná fuola das mii gullá Hearrái, vai son sáhttá leat bassi sihke rupmašis ja vuoiŋŋastis. Muhto náitalan nisu atná fuola das mii gullá máilbmái, mo son sáhttá dohkket boadnjásis.</verse>
          <verse number="35"> Mun cealkkán dán didjiide iežadet ávkin, in ge danne ahte dáhtun giellat din, muhto vai mun veahkehivččen din eallit gudnálaččat ja bissut oskkáldasat Hearrás. </verse>
          <verse number="36"> Jos oktage oaivvildeš ahte son ii meannut heivemeahttumit morsiinis, go su himut leat garrasat, ii ge son veaje maidege dasa, dahkos nu mo hálida, soai beassaba náitalit, ii ge das leat mihkkege suttuid. </verse>
          <verse number="37"> Muhto jos son bissu nannosit áigumušastis ii ge leat bákku vuolde, muhto ráđđe dáhtus ja lea mearridan diktit moarsis leat guoskkatkeahttá, de son dahká riekta. </verse>
          <verse number="38"> Nu dahká nappo son riekta gii náitala morsiinis, muhto son gii ii náital, dahká velá buorebut.</verse>
          <verse number="39"> Áhkká lea čadnojuvvon boadnjásis nu guhká go boadnjá eallá. Jos boadnjá jápmá, de son beassá náitalit geainna dáhttu, jos dat duššefal dáhpáhuvvá Hearrás. </verse>
          <verse number="40"> Muhto mu mielas sutnje lea buoret jos son eallá okto. Ja mun navddán alddán ge leat Ipmila Vuoiŋŋa.</verse>
        </section>
      </chapter>
      <chapter title="Kapittel 8">
        <section title="Biergu báhkinlaš oaffaruššamis">
          <verse number="1"> Dasto, mii guoská eahpeipmiliidda oaffaruššojuvvon birgui, de das mis gal lea buohkain diehtu. Dakkár diehtu dahká čeavlájin, muhto ráhkisvuohta nanosmahttá.  </verse>
          <verse number="2"> Jos oktage navddeš alddis leat dieđu, dalle son ii leat ožžon rivttes dieđu.  </verse>
          <verse number="3"> Muhto Ipmil dovdá su gii ráhkista Ipmila.</verse>
          <verse number="4"> Go lea gažaldat borramis dakkár bierggu mii lea leamaš oaffaruššojuvvon eahpeipmiliidda, de mii gal diehtit ahte máilmmis ii leat eahpeipmil ii ge leat eará Ipmil go okta.  </verse>
          <verse number="5"> Vaikko mahkáš livčče ge ipmilat almmis ja eatnama alde, ja maiddái eatnat ipmilat ja hearrát, de mis lea almmatge  </verse>
          <verse number="6"> dušše okta Ipmil, Áhčči. Sus boahtá buot, ja su lusa mii leat mannamin. Mis lea dušše okta Hearrá, Jesus Kristus. Su bokte lea buot sivdniduvvon, ja mii eallit su bokte.</verse>
          <verse number="7"> Muhto dát diehtu ii leat buohkain. Muhtumat borret dán bierggu eahpeipmiloaffarin, danne go sii dán rádjái leat hárjánan bálvalit eahpeipmiliid ja dat duolvvida sin rašis oamedovddu.  </verse>
          <verse number="8"> Muhto borramuš ii daga min dohkálažžan Ipmila ovddas. Mii eat manat maidege jos eat bora, eat ge vuoitte maidege jos borrat.  </verse>
          <verse number="9"> Muhto váruhehket amas din friddjavuohta šaddat jorralussan rašis olbmuide! </verse>
          <verse number="10"> Jos dál oktage oinneš du geas lea dát diehtu, borramin eahpeipmiltempelis, ii go dalle su rašis oamedovdu ávžojuvvo borrat oaffarbierggu? </verse>
          <verse number="11"> Nu du dieđu dihtii rašis olmmoš manná gáđohussii, dat oskuguoibmi gean ovddas Kristus jámii. </verse>
          <verse number="12"> Go dii dán láhkái suddudehpet oskuguimmiideattet vuostái ja hávváduhttibehtet sin rašis oamedovddu, de suddudehpet Kristusa vuostái ge. </verse>
          <verse number="13"> Dan dihtii, jos borramuš vearránahttá mu oskuguoimmi, de in goassege bora bierggu aman vearránahttit oskuguoibmán.</verse>
        </section>
      </chapter>
      <chapter title="Kapittel 9">
        <section title="Bávlos ja su vuoigatvuođat">
          <verse number="1"> In go mun leat friddja olmmoš? In go leat apoasttal? In go leat oaidnán Jesusa, Hearrámet? Ehpet go dii leat mu dahku Hearrás?  </verse>
          <verse number="2"> Jos earáide in leačča apoasttal, de didjiide goit lean! Duođaid, dii lehpet seaila mii nanne ahte mun lean Hearrá apoasttal.</verse>
          <verse number="3"> Dát lea dál mu bealuštus sin vuostái geat dubmejit mu:  </verse>
          <verse number="4"> Ii go mis leat vuoigatvuohta borrat ja juhkat?  </verse>
          <verse number="5"> Ii go mis ge leat vuoigatvuohta váldit mielde áhká oskuoabbán, nugo eará apoastalat ja Hearrá vieljat ja Kefas dahket?  </verse>
          <verse number="6"> Letne go dušše moai Barnabasain geain ii leat vuoigatvuohta orrut barggakeahttá?  </verse>
          <verse number="7"> Gii ba iežas bálkáha soalddáhin? Ii go viidnegárddi gilvi beasa borrat dan šattu? Ii go geahčči oaččo mielkki ealus?  </verse>
          <verse number="8"> Sártnun go dušše olbmuid lági mielde? Ii go láhka ge cealkke nu?  </verse>
          <verse number="9"> Movssesa láhkii han lea čállojuvvon: Ale čana vuovssá njálmmi go dat lea ráidnemin gortniid. Muhto lea go Ipmil vuovssáin atnimin fuola? </verse>
          <verse number="10"> Ii go dát leat celkojuvvon min hárrái? De lea, min dihtii dát lea čállojuvvon. Dasgo dat guhte jorgu eatnama ja dat guhte ráidne gortniid, berre dahkat dan dainna doaivagiin ahte oččošii oasi šattus. </verse>
          <verse number="11"> Go mii leat gilván vuoiŋŋalaš buriid din gaskii, lea go dalle menddo ollu ahte mii beasašeimmet láddjet das máilmmálaš buriid? </verse>
          <verse number="12"> Jos dal earáin ležžet vuoigatvuođat oažžut dis juoidá, eai go mis livčče dalle vel eanet? Mii dattege eat leat atnán ávkki dán vuoigatvuođas, muhto mii gierdat buot amamet hehttet Kristusa evangeliuma ovdáneami. </verse>
          <verse number="13"> Ehpet go dieđe ahte sii geat bálvalit tempelis ožžot tempelis ealáhusaset, ja sii geat bálvalit áltáris, ožžot oasi das mii oaffaruššojuvvo? </verse>
          <verse number="14"> Seammá láhkái lea Hearrá mearridan ahte sii geat sárdnidit evangeliuma, ožžot ealáhusa evangeliumis.</verse>
          <verse number="15"> Muhto mun in leat atnán ávkki dákkár vuoigatvuođain. In ge mun čále dál danne ahte gáibidan alccesan dákkáriid. Ovdal mun jámášin, dasgo ii oktage beasa váldit mus eret dan rámi. </verse>
          <verse number="16"> Das ahte mun sárdnidan evangeliuma, ii leat mihkkege rábmomušaid, dasgo dat lea mu geatnegasvuohta. Vuoi mu, jos mun in sárdnit evangeliuma! </verse>
          <verse number="17"> Jos dagan dan iežan dáhtus, de mun galggan oažžut bálkká. Muhto jos mun in daga dan iežan dáhtus, de dat lea doaibma mii lea oskkilduvvon munnje. </verse>
          <verse number="18"> Mii lea dalle mu bálká? Dat ahte mun sárdnidan evangeliuma bálkká haga in ge ane ávkki dan vuoigatvuođas man evangelium attášii munnje.</verse>
          <verse number="19"> Vaikko mun lean friddja in ge leat geange vuollásaš, de lean dahkan iežan buohkaid šlávvan, vai vuoittášin nu olusiid go vejolaš. </verse>
          <verse number="20"> Juvddálaččaide lean leamaš dego juvddálaš, vai vuoittášin juvddálaččaid. Sidjiide geat leat lága vuložat, mun lean leamaš dego livččen lága vuloš, vai vuoittášin sin, vaikko ieš in leat ge lága vuloš. </verse>
          <verse number="21"> Sidjiide geat leat lága haga, lean leamaš dego ieš ge livččen lága haga, vai vuoittášin sin, vaikko ieš in leat Ipmila lága haga, mun han lean Kristusa lága vuloš. </verse>
          <verse number="22"> Rašis olbmuide lean leamaš rašši, vai vuoittášin sin. Buohkaide lean leamaš buot, vai beasttášin juobe muhtumiid. </verse>
          <verse number="23"> Muhto buot dagan evangeliuma dihtii, vai ieš oččošin oasi das.</verse>
          <verse number="24"> Ehpet go dieđe ahte vaikko buot gilvoviehkkit vihket gilvvu, de dušše okta vuoitá bálkkašumi? Vihket dalle nu ahte vuoittášeiddet! </verse>
          <verse number="25"> Juohke gilvvohalli ferte biehttalit alddis buot. Sii dahket dan vai oččošedje nohkavaš vuoitokruvnnu; mii gis dahkat dan vai oččošeimmet nohkameahttun kruvnnu. </verse>
          <verse number="26"> In mun dasto viega mihttomeari haga, in ge čorpmadettiin fáippo guoros áibmui. </verse>
          <verse number="27"> Muhto mun hárjehalan rupmašan garrasit ja bággen dan jeagadit, aman ieš hilgojuvvot, mun gii lean sárdnidan earáide.</verse>
        </section>
      </chapter>
      <chapter title="Kapittel 10">
        <section title="Várrehus eahpeipmilbálvaleamis">
          <verse number="1"> Oskuguoimmit, mun dáhtošin din diehtit ahte min máddarat ledje balvva vuolde, ja buohkat manne meara čađa.</verse>
        </section>
        <section title="Várrehus eahpeipmilbálvaleamis">
          <verse number="2"> Čuvvot mu ovdamearkka, nugo mun čuovun Kristusa ovdamearkka. Buohkat gásttašuvvojedje Movssesa searvevuhtii balvvas ja mearas,  </verse>
          <verse number="3"> ja buohkat borre seammá vuoiŋŋalaš borramuša  </verse>
          <verse number="4"> ja juhke seammá vuoiŋŋalaš juhkamuša. Dasgo sii juhke vuoiŋŋalaš bávttis mii čuovui sin; dat bákti lei Kristus.  </verse>
          <verse number="5"> Dattege Ipmil hilggui eatnasiid sis, dasgo sii duššaduvvojedje meahcis.</verse>
          <verse number="6"> Dát dáhpáhusat leat dál midjiide ovdamearkan amamet hálidit bahá, nugo sii dahke.  </verse>
          <verse number="7"> Allet ge šatta eahpeipmilbálvaleaddjin nugo muhtumat sis šadde. Nugo lea čállojuvvon: Álbmot čohkánii borrat ja juhkat, ja dasto dánsugohte.  </verse>
          <verse number="8"> Allot ge furroš, nugo muhtumat sis, go sis dušše golbmagoalmmatlotduhát olbmo ovtta beaivvis.  </verse>
          <verse number="9"> Allot ge geahččal Hearrá, nugo muhtumat sis; sii han gottahalle gearbmašiidda. </verse>
          <verse number="10"> Allet ge nimmor nugo muhtumat sis, sii han gottahalle duššadeaddjái.</verse>
          <verse number="11"> Buot dát dáhpáhusat šadde sidjiide ovdamearkan, ja dat čállojuvvojedje midjiide cuigehussan, midjiide geaidda maŋimuš áiggit leat boahtán. </verse>
          <verse number="12"> Dan dihtii váruhehkos son gii navdá iežas čuožžut, amas jorralit! </verse>
          <verse number="13"> Dii ehpet leat deaividan geahččalusaiguin maid olmmoš ii veaje gierdat. Ipmil lea oskkáldas, son ii divtte din geahččaluvvot badjelmearálaččat, muhto dahká sihke geahččalusa ja dan loahpa nu ahte dii gierdabehtet dan.</verse>
          <verse number="14"> Ráhkkásiiddán, fasttášehket nappo eahpeipmilbálvaleami! </verse>
          <verse number="15"> Mun sártnun didjiide nugo jierpmálaš olbmuide. Árvvoštallet dan maid mun sártnun! </verse>
          <verse number="16"> Ii go dat gearra, man mii buressivdnidit, leat oasálašvuohta Kristusa varrii? Ii go dat láibi, man mii doadjalit, leat oasálašvuohta Kristusa rupmašii? </verse>
          <verse number="17"> Dan dihtii go lea okta láibi, de mii, guđet leat eatnagat, leat okta rumaš, dasgo mii leat buohkat oasálaččat dan ovtta láibái. </verse>
          <verse number="18"> Gehččet Israela álbmoga: Eai go sii geat borret oaffaris, leat oasálaččat oaffaráltárii?</verse>
          <verse number="19"> Maid mun oaivvildan dáinna? Oaivvildan go ahte eahpeipmiloaffar livččii mihkkege, dahje ahte eahpeipmil livččii mihkkege? </verse>
          <verse number="20"> In eisege! Muhto mun oaivvildan ahte dan maid báhkinat oaffaruššet, dan sii oaffaruššet bahá vuoiŋŋaide eai ge Ipmilii. Mun in dáhto din leat oasálažžan bahá vuoiŋŋaide. </verse>
          <verse number="21"> Ehpet dii sáhte juhkat sihke Hearrá geara ja bahá vuoiŋŋaid geara. Dii ehpet sáhte leat oasálaččat sihke Hearrá beavdái ja bahá vuoiŋŋaid beavdái. </verse>
          <verse number="22"> Duostat go mii hárdit Hearrá áŋgirvuođa? Leat go mii gievrrabut go son?</verse>
        </section>
        <section title="Oamedovddu friddjavuohta">
          <verse number="23"> Daddjojuvvo gal ahte buot lea lobálaš dahkat. Dat lea gal duohta, muhto ii buot leat ávkkálaš. Buot lea gal lobálaš dahkat, muhto ii buot duddjo buori. </verse>
          <verse number="24"> Allet bivdde iežadet ávkki, muhto earáid ávkki.</verse>
          <verse number="25"> Borret buot mii vuvdojuvvo gávpešiljuin jearakeahttá oamedovddu dihtii lea go dat oaffarbiergu. </verse>
          <verse number="26"> Dasgo eanan ja buot mii deavdá dan, gullá Hearrái. </verse>
          <verse number="27"> Jos muhtun eahpeoskkolaš bovde din, ja dii mannabehtet su guossái, de beassabehtet borrat buot mii biddjojuvvo din ovdii, jearakeahttá oamedovddu dihtii lea go dat oaffarbiergu. </verse>
          <verse number="28"> Muhto jos muhtun dadjá: «Dát lea oaffarbiergu», de allet bora dan su dihtii gii dajai dan, ja maiddái oamedovddu dihtii. </verse>
          <verse number="29"> Mun in oaivvil du oamedovddu, muhto nuppi olbmo oamedovddu! De muhtun jearrá: Manne divttášin eará olbmo oamedovddu dubmet friddjavuohtan? </verse>
          <verse number="30"> Jos mun giittán Ipmila go boran, manne mun dalle láitojuvvon das man ovddas mun giittán Ipmila?</verse>
          <verse number="31"> Jogo dii nappo borrabehtet dahje juhkabehtet, dahje maid ihkinassii barggažehpet, de dahket buot Ipmila gudnin! </verse>
          <verse number="32"> Allet divtte juvddálaččaid, greikalaččaid dahje Ipmila girku láitit din mastege! </verse>
          <verse number="33"> Ieš mun geahččalan álo dohkket buohkaide in ge oza iežan ávkki, muhto eatnagiid ávkki, vai sii bestojuvvošedje.</verse>
        </section>
      </chapter>
      <chapter title="Kapittel 11">
        <section title="Searvegotti nissonat">
          <verse number="2"> Mun rámidan din go álo muitibehtet mu ja doallabehtet gitta dan oahpahusas man mun adden didjiide.  </verse>
          <verse number="3"> Mun hálidan din diehtit ahte Kristus lea juohke olbmá oaivi, olmmái lea nissona oaivi, ja Ipmil lea Kristusa oaivi.  </verse>
          <verse number="4"> Olmmái gii rohkadallá dahje profehtastallá gahpir oaivvis, heahppašuhttá oaivvis.  </verse>
          <verse number="5"> Muhto nisu gii rohkadallá dahje profehtastallá gahperahttá, heahppašuhttá oaivvis, dasgo dat lea seammá heahpat dego livččii ráhken vuovttaidis.  </verse>
          <verse number="6"> Jos nisu ii dáhto gokčat oaivvis, de čuhppos son buot vuovttaidis. Muhto go juo lea heahpadin nissonii čuohppat dahje ráhket vuovttaidis, de ferte gokčat oaivvis.  </verse>
          <verse number="7"> Olmmái ii dárbbaš gokčat oaivvis, dasgo son lea Ipmila govva ja gudni. Muhto nisu lea olbmá gudni.  </verse>
          <verse number="8"> Dasgo olmmái ii šaddan nissonis, muhto nisu šattai olbmás.  </verse>
          <verse number="9"> Ii ge olmmái sivdniduvvon nissona dihtii, muhto nisu sivdniduvvui olbmá dihtii. </verse>
          <verse number="10"> Danne nisu ferte eŋgeliid dihtii gokčat oaivvis vuollegašvuođa mearkan. </verse>
          <verse number="11"> Hearrá ovddas almmatge ii leat nisu almmá olbmá haga ii ge olmmái almmá nissona haga. </verse>
          <verse number="12"> Dasgo nugo nisu šattai olbmás, de han olmmái ge riegáda nissonis, muhto buot boahtá Ipmilis.</verse>
          <verse number="13"> Árvvoštallet ieža! Heive go ahte nisu rohkadallá Ipmilii gahperahttá? </verse>
          <verse number="14"> Ii go luondu ieš oahpat didjiide ahte lea heahpadin olbmái jos sus leat guhkes vuovttat, </verse>
          <verse number="15"> muhto ahte nissonii dat lea gudnin? Dasgo vuovttat leat addojuvvon nissonii govččasin. </verse>
          <verse number="16"> Jos dál oktage dáhtoš nákkáhallat, de dihtos ahte mis ii leat dakkár vierru, ii ge Ipmila searvegottiin ge.</verse>
        </section>
        <section title="Hearrá bassi mállásat">
          <verse number="17"> Go mun dál attán didjiide čuovvovaš gohččumiid, de in sáhte rábmot din, dasgo din čoagganeamit eai leat didjiide buorrin, muhto baicca vahágin. </verse>
          <verse number="18"> Ovddimustá mun gulan ahte din gaskkas lea soahpameahttunvuohta go čoagganehpet searvegoddin, ja mun jáhkán muhtun muddui dan duohtan. </verse>
          <verse number="19"> Din gaskkas han juo dieđusge fertejit leat sierra joavkkut, vai juo lea čielggas geat din gaskkas leat luohtehahttit. </verse>
          <verse number="20"> Go dii dasto čoagganehpet, de eai leat Hearrá mállásat dat maid dii borrabehtet. </verse>
          <verse number="21"> Dasgo juohkehaš borrá dakkaviđe iežas borramuša, ja nubbi nealgu ja nubbi gis juhkaluvvá. </verse>
          <verse number="22"> Ehpet go dii sáhte boradit ja juhkat ruovttuineattet? Vai badjelgeahččabehtet go Ipmila searvegotti, ja heahppašuhttibehtet go sin geain ii leat mihkkege? Maid dii hálidehpet mu cealkit dása? Ahte mun rábmošin din? Dán áššis mun in rábmo din!</verse>
          <verse number="23"> Dasgo mun lean vuostáiváldán Hearrás dan maid lean addán didjiide ge: Hearrá Jesus, dan ija go son behttojuvvui, válddii láibbi, </verse>
          <verse number="24"> giittii Ipmila, doadjalii dan ja celkkii: «Dát lea mu rumaš, mii addojuvvo din ovddas. Dahket dán muitin dihtii mu!» </verse>
          <verse number="25"> Nu son válddii maiddái geara mállásiid maŋŋil ja celkkii: «Dát gearra lea ođđa lihttu mu varas. Nu dávjá go dii juhkabehtet dan, dahket dan muitin dihtii mu!» </verse>
          <verse number="26"> Dasgo nu dávjá go dii borrabehtet dán láibbi ja juhkabehtet dán gearas, de sárdnidehpet Hearrá jápmima dassážii go son boahtá.</verse>
          <verse number="27"> Danne dat guhte borrá láibbi dahje juhká Hearrá gearas dohkkemeahttun láhkái, sudduda Hearrá rupmaša ja vara vuostái. </verse>
          <verse number="28"> Juohkehaš ferte guorahallat iežas ovdal go borrá láibbi ja juhká gearas. </verse>
          <verse number="29"> Dasgo dat gii borrá ja juhká beroškeahttá das ahte dat lea Hearrá rumaš, son borrá ja juhká duomu alccesis. </verse>
          <verse number="30"> Dan dihtii leat ollu buohccit ja návccaheamit din gaskkas, ja eatnagat leat oađđán jápmimii. </verse>
          <verse number="31"> Jos mii guorahalašeimmet iežamet, de eat dubmehalaše. </verse>
          <verse number="32"> Muhto go Hearrá dubme min, de mii bagaduvvot, amamet dubmejuvvot gáđohussii oktan máilmmiin.</verse>
          <verse number="33"> Oskuguimmiidan, go dii nappo čoagganehpet boradit, de vurdet guhtet guimmiideattet! </verse>
          <verse number="34"> Jos muhtumis leažžá nealgi, de boradehkos ruovttus, amaset din čoagganeamit buktit duomu alcceseattet. Buot eará áššiin mun rávven din go boađán.</verse>
        </section>
      </chapter>
      <chapter title="Kapittel 12">
        <section title="Vuoiŋŋa attáldagat">
          <verse number="1"> Dasto, oskuguoimmit, mii guoská Vuoiŋŋa attáldagaide, de mun dáhtošin din dovdat daid.  </verse>
          <verse number="2"> Dii diehtibehtet mo dii máŋgga láhkái geasáhalaidet gielahis eahpeipmiliid lusa dalle go leiddet báhkinat.  </verse>
          <verse number="3"> Dan dihtii mun cealkkán čielgasit didjiide ahte ii oktage guhte sárdnu Ipmila Vuoiŋŋas, sáhte dadjat: «Jesus lehkos garuhuvvon.» Ii ge oktage sáhte dadjat: «Jesus lea Hearrá» jos ii sártno Bassi Vuoiŋŋas.</verse>
          <verse number="4"> Árpmuattáldagat leat máŋgga lágánat, muhto Vuoigŋa lea seammá.  </verse>
          <verse number="5"> Bálvalusat leat máŋgga lágánat, muhto Hearrá lea seammá.  </verse>
          <verse number="6"> Fámolaš dagut leat máŋgga lágánat, muhto Ipmil lea seammá, son gii duddjo buot mii lea.  </verse>
          <verse number="7"> Dan maid Vuoigŋa almmustahttá, oažžu juohkehaš oktasaš ávkin.  </verse>
          <verse number="8"> Muhtumii Vuoigŋa addá viisodaga sáni, ja nubbái seammá Vuoigŋa addá dieđu sáni.  </verse>
          <verse number="9"> Muhtumii seammá Vuoigŋa addá oskku, ja nubbái fas árpmuattáldaga buoridit buhcciid. </verse>
          <verse number="10"> Muhtun oažžu fámu dahkat oavdudaguid, nubbi profehtastallanattáldaga, ja nubbi fas máhtu earuhit iešguđetlágán vuoiŋŋaid, muhtun oažžu attáldaga sárdnut iešguđetlágán gielaiguin ja nubbi fas máhtu dulkot sárdnumiid gielaiguin. </verse>
          <verse number="11"> Buot dáid duddjo okta ja seammá Vuoigŋa guhte juohká attáldagaidis juohkehažžii, dáhtus mielde.</verse>
        </section>
        <section title="Okta rumaš ja máŋga lahtu">
          <verse number="12"> Nugo rumaš lea okta, ja das leat máŋga lahtu, ja buot dat lahtut dahket ovtta rupmaša, vaikko leat ge máŋga, nu lea maiddái Kristusiin ge. </verse>
          <verse number="13"> Dasgo ovttain Vuoiŋŋain mii leat buohkat gásttašuvvon vai mii livččiimet okta rumaš, leažžat dal juvddálaččat dahje greikalaččat, šlávat dahje friddja olbmot, ja mii buohkat leat ožžon juhkat ovtta Vuoiŋŋa.</verse>
          <verse number="14"> Ii han rumaš leat dušše okta lahttu, muhto máŋga. </verse>
          <verse number="15"> Jos mahkáš juolgi dajašii: «Danne go in leat giehta, de in gula rupmašii», de dat liikká gullá rupmašii. </verse>
          <verse number="16"> Jos beallji dajašii: «Danne go in leat čalbmi, de in gula rupmašii», de dat liikká gullá rupmašii. </verse>
          <verse number="17"> Jos oppa rumaš livččii čalbmi, livččii go dalle gullu? Jos buot livččii gullu, livččii go dalle haksin? </verse>
          <verse number="18"> Muhto Ipmil lea goit bidjan juohke lahtu rupmašii, nugo dáhtui. </verse>
          <verse number="19"> Jos buot livččii okta lahttu, livččii go dalle mihkkege rupmašiid? </verse>
          <verse number="20"> Leat gal ollu lahtut, muhto dušše okta rumaš. </verse>
          <verse number="21"> Čalbmi ii sáhte dadjat gihtii: «Mun in dárbbaš du», ii ge oaivi sáhte dadjat julggiide: «In mun dárbbaš din». </verse>
          <verse number="22"> Lea baicca nuppe láhkái! Aiddo dat rupmaša lahtut mat orrot leamen heajumusat, leat dárbbašlaččat. </verse>
          <verse number="23"> Daidda rumašlahtuide mat min mielas leat unnán gudni veara, daidda mii addit dađe eanet gudni, ja daid lahtuid mainna heahpanaddat, mii gárvvohit dađe heivvolaččabut; </verse>
          <verse number="24"> eará lahtut eai dárbbaš dan. Muhto Ipmil lea bidjan oktii rupmaša ja addán eanet gudni dasa mas gudni váilu, </verse>
          <verse number="25"> amaset rupmaša lahtut riidalit guhtet guimmiideasetguin, muhto vai buot lahtut anášedje fuola guhtet guimmiineaset. </verse>
          <verse number="26"> Jos okta lahttu gillá, de buot earát ge gillájit. Jos okta lahttu gudnejahttojuvvo, de buot earát ge illudit.</verse>
          <verse number="27"> Dii lehpet Kristusa rumaš, ja juohkehaš dis lea su lahttu. </verse>
          <verse number="28"> Ipmil lea ásahan girkosis vuosttažin apoastaliid, nubbin profehtaid ja goalmmádin oahpaheddjiid, de sin geain lea fápmu dahkat oavdudaguid, ja dasto sin geain lea buoridanattáldat, attáldat veahkehit nuppiid, attáldat jođihit ja attáldat sárdnut iešguđetlágán gielaiguin. </verse>
          <verse number="29"> Leat ba gal buohkat apoastalat? Leat ba gal buohkat profehtat dahje oahpaheaddjit? Dahket ba gal buohkat oavdudaguid? </verse>
          <verse number="30"> Lea ba gal buohkain buoridanattáldat? Sárdnot ba gal buohkat gielaiguin, dahje dulkojit go buohkat gielaiguin sárdnumiid? </verse>
          <verse number="31"> Eai, muhto váinnuhehket stuorimus árpmuattáldagaid! Ja dál mun čájehan didjiide buot buoremus geainnu:</verse>
        </section>
      </chapter>
      <chapter title="Kapittel 13">
        <section title="Stuorimus lea ráhkisvuohta">
          <verse number="1"> Vaikko vel sártnošin ge olbmuid dahje eŋgeliid gielaiguin, muhto mus ii livčče ráhkisvuohta, de livččen dušše čuoddji biellu dahje skilaideaddji divga.  </verse>
          <verse number="2"> Vaikko mus vel livččii ge profehtastallanattáldat ja dovddašin buot čiegusvuođaid ja buot dieđu, ja vaikko mus livččii buot osku nu ahte sáhtášin váriid sirdit, muhto ii livčče ráhkisvuohta, de mun in livčče mihkkege.  </verse>
          <verse number="3"> Vaikko vel juogadivččen váivvážiidda buot mii mus leažžá, ja vaikko divttášin iežan boldojuvvot, muhto mus ii livčče ráhkisvuohta, de dat ii livčče munnje ávkin.</verse>
          <verse number="4"> Ráhkisvuohta lea gierdavaš, ráhkisvuohta lea láđis, ii dat gáđaš ii ge rábmo ii ge čeavlástala.  </verse>
          <verse number="5"> Ii dat daga maidege dohkkemeahttumiid ii ge bivdde iežas ávkki, ii dat suhta ii ge vurke baháid.  </verse>
          <verse number="6"> Ii dat illut vearrivuođas, muhto baicca duohtavuođas.  </verse>
          <verse number="7"> Dat gillá buot, osku buot, doaivu buot, gierdá buot.</verse>
          <verse number="8"> Ráhkisvuohta ii noga goassege. Muhto profehtastallanattáldagat nohket, gielaiguin sárdnun jávohuvvá, ja diehtu nohká.  </verse>
          <verse number="9"> Dasgo min diehtu lea váilevaš, ja min profehtastallan lea váilevaš. </verse>
          <verse number="10"> Muhto go ollisvuohta boahtá, de jávká dat mii lea váilevaš. </verse>
          <verse number="11"> Mánnán mun hállen nugo mánná, mus lei máná miella ja máná jurdagat. Muhto go šadden rávisin, de guđđen mánálašvuođa. </verse>
          <verse number="12"> Dál mii oaidnit dego njoađve speadjalis, dego árvádusa, muhto dalle oaidnit oktii čalmmiid. Dál lea áddejupmi váilevaš, muhto dalle dat lea ollislaš, nugo Ipmil dovdá mu ollásit.</verse>
          <verse number="13"> De dat bissot, dát golmmas: Osku, doaivu ja ráhkisvuohta. Muhto buot stuorimus dain lea ráhkisvuohta.</verse>
        </section>
      </chapter>
      <chapter title="Kapittel 14">
        <section title="Profehtalaš sárdnun ja gielaiguin sárdnun">
          <verse number="1"> Bivdet ráhkisvuođa, muhto váinnuhehket maiddái vuoiŋŋalaš attáldagaid, eanemusat profehtastallama.  </verse>
          <verse number="2"> Dat guhte sárdnu gielaiguin, ii sártno olbmuide, muhto Ipmilii, dasgo ii oktage ádde su go son Vuoiŋŋas sárdnu čiegusvuođaid.  </verse>
          <verse number="3"> Muhto dat guhte profehtastallá, sárdnu olbmuide, son nanosmahttá, rávve ja jeđđe.  </verse>
          <verse number="4"> Dat guhte sárdnu gielaiguin, nanosmahttá iežas, muhto dat guhte profehtastallá, nanosmahttá searvegotti.  </verse>
          <verse number="5"> Mun sávan ahte dii buohkat sártnošeiddet gielaiguin, muhto vel eanebut sávašin ahte dii profehtastalašeiddet. Dasgo dat guhte profehtastallá, lea stuorit go dat guhte sárdnu gielaiguin, jos juo ii dulkojuvvoše dat maid son sárdnu, vai searvegoddi nanosmahttojuvvošii.</verse>
          <verse number="6"> Oskuguoimmit, mii ávkkiid livččii didjiide jos mun boađášin din lusa ja sártnošin gielaiguin, in ge attáše didjiide almmustusa, dieđu, profetiija dahje oahpaheami?  </verse>
          <verse number="7"> Seammá láhkái lea jápma čuojanasaiguin, nugo njurggonasain ja hárppain. Jos nuohtain ii livčče erohus, mo dalle sáhtášii gullat dan mii čuojahuvvo?  </verse>
          <verse number="8"> Ja jos soahtedorvves boahtá eahpečielga jietna, gii dalle ráhkkanišgoađášii soahtái?  </verse>
          <verse number="9"> Nu lea dinguin ge: Jos ehpet sártno čielga giela, mo dalle sáhttá áddet dan mii daddjojuvvo? Dalle han sárdnubehtet aivve duššás! </verse>
          <verse number="10"> Máilmmis leat máŋggašlái gielat, ja buot dat leat áddehahttit. </verse>
          <verse number="11"> Muhto jos mun in máhte giela, de lean amas sutnje gii hállá dan, ja son gii hállá, lea amas munnje. </verse>
          <verse number="12"> Nu lea dinguin ge: Go váinnuhehpet vuoiŋŋalaš attáldagaid, de oččodehket dakkár attáldagaid mat sáhttet nanusmahttit searvegotti!</verse>
          <verse number="13"> Dan dihtii rohkadallos son gii sárdnu gielaiguin, ahte máhtášii dulkot dan maid ieš dadjá. </verse>
          <verse number="14"> Dasgo jos mun rohkadaladettiinan sártnun gielaiguin, de mu vuoigŋa rohkadallá, muhto jierbmái ii leat mihkkege ávkkiid. </verse>
          <verse number="15"> Maid dát mearkkaša? Mun hálidan rohkadallat vuoiŋŋainan, muhto maiddái jirpmiinan; mun dáhtun lávlut ávvulávlagiid vuoiŋŋainan, muhto maiddái jirpmiinan. </verse>
          <verse number="16"> Jos don rámidat Ipmila dušše vuoiŋŋastat, mo de sáhttá olggobealeolmmoš gii lea dás, dadjat «Amen» du giittusrohkosii jos ii ádde dan maid don dajat? </verse>
          <verse number="17"> Du giittusrohkos veadjá gal leat buorre, muhto dat ii leat nubbái ávkin. </verse>
          <verse number="18"> Mun giittán Ipmila go sártnun gielaiguin eanebut go oktage dis. </verse>
          <verse number="19"> Muhto vai sáhtášin earáid ge oahpahit de hálidivččen baicca searvegottis dadjat vihtta jierpmálaš sáni go duháhiid sániid gielaiguin.</verse>
          <verse number="20"> Oskuguoimmit, allet leage nugo mánát jierpmi dáfus. Bahávuođa dáfus lehket dego mánát, muhto jierpmi dáfus nugo rávis olbmot. </verse>
          <verse number="21"> Láhkii lea čállojuvvon: Amas gielaiguin ja amas baksamiiguin, áiggun sárdnut dán álbmogii, muhto sii dattege eai guldal mu, cealká Hearrá.</verse>
          <verse number="22"> Dan dihtii lea gielaiguin sárdnun mearka sidjiide geat eai oskko, ii ge oskkolaččaide. Muhto profehtalaš sárdnun lea mearka oskkolaččaide, ii ge eahpeoskkolaččaide. </verse>
          <verse number="23"> Jos dál olles searvegoddi čoahkkanivččii ja buohkat sárdnugoađášedje gielaiguin, ja de boađášedje sisa muhtun olggobealeolbmot dahje eahpeoskkolaččat, eai go sii dalle dajaše ahte dii lehpet mielahuvvan? </verse>
          <verse number="24"> Muhto jos buohkat livčče profehtastallamin, ja de boađášii sisa muhtun eahpeoskkolaš dahje olggobealeolmmoš, de buot maid son gulašii, čájehivččii sutnje su suttu, ja son dovddašii ahte buohkat cuiggodit su; </verse>
          <verse number="25"> su siskkimuš jurdagat boađášedje albmosii. Son luoitádivččii muođuidis ala, rohkadalašii Ipmila ja dovddastivččii: «Ipmil lea duođaid din gaskkas!»</verse>
        </section>
        <section title="Rávvagat searvegotti ipmilbálvalusa birra">
          <verse number="26"> Oskuguoimmit, maid nappo dát mearkkaša? Go dii čoagganehpet, de juohkehaččas lea juoga maid addit: sálbma, oahppu, almmustus, gielaiguin sárdnun ja dulkon. Šaddos buot nu ahte dat nanosmahttá. </verse>
          <verse number="27"> Jos sárdnot gielaiguin, de sárdnoset dušše guovttis dahje eanemusat golmmas, nubbi nuppi maŋis ja muhtun galgá dulkot. </verse>
          <verse number="28"> Jos ii oktage máhte dulkot, de orros jávohaga son gii sárdnu gielaiguin go searvegoddi lea čoahkis. Sárdnos son alccesis ja Ipmilii! </verse>
          <verse number="29"> Profehtain ge sárdnoset guovttis dahje golmmas, ja earát galget árvvoštallat dan maid sii celket. </verse>
          <verse number="30"> Muhto jos muhtun eará gii lea čohkkámin das oažžu almmustusa, de nubbi galgá jávohuvvat. </verse>
          <verse number="31"> Dasgo dii buohkat beassabehtet profehtastallat, muhto okta ain hávil, vai buohkat oahpašedje ja árvvosmahttojuvvošedje. </verse>
          <verse number="32"> Profehtain lea fápmu ráđđet vuoiŋŋaid mat sárdnot sin siste, </verse>
          <verse number="33"> dasgo Ipmil ii leat moivvi Ipmil, muhto ráfi Ipmil. Nugo lea dábálaš buot bassi olbmuid searvegottiin, </verse>
          <verse number="34"> de nissonat galget orrut jávohaga searvegoddečoagganemiin. Sis ii leat lohpi sárdnut, muhto galget orrut vuolibužžan, nugo láhka ge cealká. </verse>
          <verse number="35"> Jos sii dáhttot oahppat maidege, de jerroset boatnjáineaset ruovttus. Dasgo ii heive ahte nisu sárdnu searvegottis. </verse>
          <verse number="36"> Lea go ba Ipmila sátni vuolgán dis, dahje lea go dat ollen dušše din lusa?</verse>
          <verse number="37"> Jos oktage aneš iežas profehtan dahje ahte son lea ožžon attáldaga Vuoiŋŋas, de dihtos ahte dat maid mun čálán, lea Hearrá báhkkon. </verse>
          <verse number="38"> Jos guhtege dán ii dohkket, su ii Ipmil ge dohkket.</verse>
          <verse number="39"> Oskuguimmiidan, váinnuhehket profehtastallan attáldaga, allet ge hehtte geange sárdnumis gielaiguin. </verse>
          <verse number="40"> Muhto dáhpáhuvvos buot heivvolaččat ja albma láhkái!</verse>
        </section>
      </chapter>
      <chapter title="Kapittel 15">
        <section title="Kristusa bajásčuožžileapmi">
          <verse number="1"> Oskuguoimmit, mun muittuhan didjiide dan evangeliuma man mun sárdnidin didjiide, dan man dii vuostáiválddiidet ja mas dii bissubehtet nanusin.  </verse>
          <verse number="2"> Dat buktá didjiide bestojumi jos vurkebehtet dan nu mo mun sárdnidin evangeliuma, muđuid dii lehpet oskugoahtán duššás.</verse>
          <verse number="3"> Dasgo buot ovddimustá mun adden didjiide dan maid ieš vuostáiválden: ahte Kristus jámii min suttuid dihtii čállagiid mielde,</verse>
          <verse number="4"> son hávdáduvvui, son bajásčuožžilii goalmmát beaivvi čállagiid mielde,</verse>
          <verse number="5"> ja son almmustuvai Kefasii ja dasto dan guoktenuppelohkásii.</verse>
          <verse number="6"> Das maŋŋil son almmustuvai oktanaga badjel vihttačuođi oskuguoibmái. Eatnasat sis leat ain eallimin, muhto muhtumat leat oađđán jápmimii.  </verse>
          <verse number="7"> Das maŋŋil son almmustuvai Jáhkobii ja dasto buot apoastaliidda.  </verse>
          <verse number="8"> Maŋimustá son almmustuvai munnje ge, gii lean dego ovdal áiggi riegádan mánná.  </verse>
          <verse number="9"> Mun han lean heajumus apoastaliid searvvis, in ge oppa ánssáš ge gohčoduvvot apoasttalin, dasgo mun lean doarrádallan Ipmila girku. </verse>
          <verse number="10"> Muhto Ipmila árpmus lean dat gii lean, ii ge su árbmu munnje leat leamaš duššás. Mun lean rahčan eanebut go oktage sis, vaikko in gal mun, muhto Ipmila árbmu mii lea leamaš mu mielde. </verse>
          <verse number="11"> Ná mii nappo sárdnidit, mun dego earát ge, ja dasa dii oskubehtet.</verse>
        </section>
        <section title="Jábmiid bajásčuožžileapmi">
          <verse number="12"> Muhto jos dál sárdniduvvo ahte Kristus lea bajásčuožžilan jábmiid luhtte, mo dalle sáhttet muhtumat dis cealkit ahte ii leat mihkkege bajásčuožžilemiid jábmiid luhtte? </verse>
          <verse number="13"> Jos ii leat bajásčuožžileapmi jábmiid luhtte, de ii leat Kristus ge bajásčuožžilan. </verse>
          <verse number="14"> Muhto jos Kristus ii leat bajásčuožžilan, de min sárdni lea duššás, ja maiddái din osku lea duššás. </verse>
          <verse number="15"> Dalle lea čielggas ahte mii leat duođaštan vearrut Ipmila birra go mii leat duođaštan Ipmila birra ahte son lea bajásčuoččáldahttán Kristusa, maid son nappo ii leat dahkan, jos juo jábmit eai bajásčuožžil. </verse>
          <verse number="16"> Dasgo jos jábmit eai bajásčuožžil, de ii Kristus ge leat bajásčuožžilan. </verse>
          <verse number="17"> Muhto jos Kristus ii leat bajásčuožžilan, dalle din osku lea dušši, ja dii lehpet ain suttuineattet. </verse>
          <verse number="18"> Dalle leat láhppon sii ge geat Kristusii oskkodettiin leat oađđán jápmimii. </verse>
          <verse number="19"> Jos mii leat bidjan doivomet Kristusii dušše dán eallimis, de mii leat buot vártnuhepmosat olbmuid gaskkas.</verse>
          <verse number="20"> Muhto dál lea Kristus bajásčuožžilan jábmiid luhtte, vuosttaš šaddun sin gaskkas geat leat oađđán jápmimii. </verse>
          <verse number="21"> Danne go jápmin bođii olbmos, lea maiddái jábmiid bajásčuožžileapmi boahtán olbmos. </verse>
          <verse number="22"> Dasgo nugo buohkat jápmet oktan Áttámiin, de buohkat dahkkojit eallin oktan Kristusiin. </verse>
          <verse number="23"> Muhto juohkehaš vuorus mielde: Kristus lea álgošaddu, dasto čuvvot sii geat gullet Kristusii, go son boahtá. </verse>
          <verse number="24"> Das maŋŋil boahtá loahppa, go son addá riikka Ipmil Áhččái maŋŋil go lea duššadan buot hearrávuođa, válddi ja fámu. </verse>
          <verse number="25"> Dasgo Kristus galgá ráđđet gonagassan dassážii go Ipmil lea bidjan buot vašálaččaid su julggiid vuložin. </verse>
          <verse number="26"> Maŋimuš vašálaš gii duššaduvvo, lea jápmin, </verse>
          <verse number="27"> dasgo Ipmil lea bidjan buot su julggiid vuložin. Go daddjo ahte buot lea biddjon su julggiid vuložin, de lea čielggas ahte Ipmil ieš ii lohkko dása, dasgo son dat lea guhte lea bidjan buot su vuollái. </verse>
          <verse number="28"> Muhto go buot lea biddjon su vuollái, de Bárdni ieš ge bidjá iežas Ipmila vuollái gii bijai buot su vuollái, vai Ipmil ráđđe buot dievaslaččat.</verse>
          <verse number="29"> Manne muhtumat gásttašahttet iežaset jábmiid bealis? Jos jábmit eai oppanassiige bajásčuožžil, manne sii dasto gásttašahttet iežaset sin bealis? </verse>
          <verse number="30"> Ja manne mii gis diktit iežamet áitojuvvot juohke diimmu? </verse>
          <verse number="31"> Duođaid, oskuguoimmit, jos dii leažžabehtet mu rápmi Kristus Jesusis, Hearrásteamet: Jápmin lea mu čalmmiid ovddas juohke beaivvi. </verse>
          <verse number="32"> Jos mun dušše olmmošlaš doaivagiin livččen dorron spiriiguin Efesosas, mii ávkkiid das livččii munnje? Jos jábmit eai bajásčuožžil, de gul «boradehkot ja juhkot, dasgo ihttin mii jápmit». </verse>
          <verse number="33"> Allet fillehala! «Heajos searvi bilida buriid dábiid». </verse>
          <verse number="34"> Gohccájehket, allet ge suddut! Din searvvis leat muhtumat geat eai dovdda Ipmila. Lea heahpadin didjiide ahte mun ferten dadjat dan.</verse>
        </section>
        <section title="Bajásčuožžilan rumaš">
          <verse number="35"> Muhto muhtun dáidá jearrat: «Mo jábmit bajásčuožžilit; makkár rumaš sis dalle lea?» </verse>
          <verse number="36"> Don jalla! Dat maid don gilvvát, ii eallá muđuid go dat vuos jápmá. </verse>
          <verse number="37"> Ja dat maid don gilvvát, dat han ii leat dat šaddu mii ihtá, muhto bođu gordnečalbmi, jogo nisogordnečalbmi dahje eará siepmanšládja. </verse>
          <verse number="38"> Muhto Ipmil addá dasa dan hámi maid dáhttu, ja juohke siepman oažžu sierra hámi. </verse>
          <verse number="39"> Ii buot heakkalaččain ge leat seammálágán hápmi, muhto olbmuin, šibihiin, lottiin ja guliin lea buohkain iežaset hápmi. </verse>
          <verse number="40"> Leat maiddái almmálaš rupmašat ja eatnanlaš rupmašat, muhto almmálaš rupmašiin lea áibbas earálágán čáppisvuohta go eatnanlaš rupmašiin. </verse>
          <verse number="41"> Beaivvážis, mánus ja násttiin lea sierralágán čáppisvuohta. Ja nuppi nástti čáppisvuohta lea eará lágán go nuppi.</verse>
          <verse number="42"> Nu lea maiddái jábmiid bajásčuožžilemiin. Dat mii gilvojuvvo, lea nohkavaš, muhto dat mii bajásčuožžila, lea nohkameahttun. </verse>
          <verse number="43"> Dat mii gilvojuvvo gudnehisvuođas, bajásčuožžila hearvásvuođas. </verse>
          <verse number="44"> Lunddolaš rumaš gilvojuvvo, vuoiŋŋalaš rumaš bajásčuožžila. Jos lea lunddolaš rumaš, de lea maiddái vuoiŋŋalaš rumaš ge. </verse>
          <verse number="45"> Dasgo nu lea čállojuvvon: Vuosttaš olmmoš, Áttán, šattai ealli siellun. Maŋit Áttán šattai vuoigŋan mii addá eallima. </verse>
          <verse number="46"> Vuosttažin ii nappo boađe vuoiŋŋalaš, muhto dat mii lea lunddolaš. Easkka das maŋŋil boahtá dat mii lea vuoiŋŋalaš. </verse>
          <verse number="47"> Vuosttaš olmmoš bođii eatnamis ja ráhkaduvvui eatnamis, nubbi olmmoš boahtá almmis. </verse>
          <verse number="48"> Nugo duot eatnanlaš olmmoš lei, dakkárat leat buot eatnanlaš olbmot. Ja nugo duot almmálaš olmmoš lea, nu šaddet buot almmálaš olbmot. </verse>
          <verse number="49"> Nugo mii leat eatnanlaš olbmo láhkásaččat, nu mii šaddat almmálaš olbmo láhkásažžan ge.</verse>
          <verse number="50"> Ja dan mun cealkkán, oskuguoimmit: Oažži ja varra ii sáhte árbet Ipmila riikka, ii ge nohkavašvuohta ge sáhte árbet nohkameahttunvuođa. </verse>
          <verse number="51"> Gehččet, mun muitalan didjiide čiegusvuođa: Eat mii buohkat oađđá jápmimii, muhto mii buohkat nuppástuvvat, </verse>
          <verse number="52"> fáhkkestaga, čalbmeravkalanbottus, go maŋimuš básona jietna čuodjá. Dasgo báson čuodjá, jábmit bajásčuožžilit nohkameahttunvuođas, ja mii nuppástuvvat. </verse>
          <verse number="53"> Dasgo dat mii lea nohkavaš, ferte gárvvohuvvot nohkameahttunvuođain, ja dat mii lea jámolaš, ferte gárvvohuvvot jápmemeahttunvuođain. </verse>
          <verse number="54"> Ja go dat mii lea nohkavaš, lea gárvvohuvvon nohkameahttunvuođain, ja dat mii lea jámolaš, lea gárvvohuvvon jápmemeahttunvuođain, dalle ollašuvvá dat sátni mii lea čállojuvvon: Jápmin lea njielastuvvon ja vuitojuvvon. </verse>
          <verse number="55"> Jápmin, gos lea du seahčagas? Jápmin, gos lea du vuoitu? </verse>
          <verse number="56"> Jápmima seahčagas lea suddu, ja suttu fápmu lea láhka. </verse>
          <verse number="57"> Muhto giittus lehkos Ipmilii, gii addá midjiide vuoittu Hearrámet Jesus Kristusa bokte!</verse>
          <verse number="58"> Dan dihtii, ráhkis oskuguimmiidan, bissot nanusin ja lihkatmeahttumin, ja dahket álo Hearrá barggu áŋgirvuođain. Dihtet ahte Hearrá ii divtte din barggu mannat duššás.</verse>
        </section>
      </chapter>
      <chapter title="Kapittel 16">
        <section title="Ruhtačoaggin Jerusalema searvegoddái">
          <verse number="1"> Dasto, mii guoská dan ruhtaveahkái mii čoggojuvvo searvegoddái, de dahket nugo mun lean gohččon Galatia searvegottiid.  </verse>
          <verse number="2"> Vahku vuosttaš beaivvi galgá juohkehaš čohkket ja bidjat ruđa sierra váris mielde, amas ruhtačoaggin álgit easkka dalle go mun boađán.  </verse>
          <verse number="3"> Go mun boađán din lusa, de attán rápmičállosa sidjiide geaidda dii luohttibehtet, ja vuolggahan sin Jerusalemii attáldagain.  </verse>
          <verse number="4"> Jos orru dárbbašlaš ahte mun ge vuolggán, de mii mannat ovttas.</verse>
        </section>
        <section title="Bávlosa mátkeáigumušat">
          <verse number="5"> Mun boađán din lusa go lean fitnan Makedonias, dasgo mun áiggun dušše mátkkoštit Makedonia čađa.  </verse>
          <verse number="6"> Muhto din luhtte gal bisánan muhtun áiggi, vaikko olles dálvvi ge. Dasto dii sáhttibehtet ráhkkanahttit mu mátkái, gosa dal vulggežan.  </verse>
          <verse number="7"> Dán vuoro in áiggo dušše finadit din luhtte go manan meattá, muhto doaivvun beassat bisánit muhtun áigái, jos Hearrá dáhttu.  </verse>
          <verse number="8"> Efesosas mun orun hellodagaid rádjái,  </verse>
          <verse number="9"> dasgo doppe leat rabas uvssat ja ollu bargu munnje, muhto leat maiddái ollu vuostálastit.</verse>
          <verse number="10"> Jos Timoteus boahtá, de atnet fuola ahte son lea oadjebas din luhtte. Dasgo son doaimmaha Hearrá barggu nugo mun ieš ge. </verse>
          <verse number="11"> Dan dihtii ii galgga oktage badjelgeahččat su. Veahkehehket su joatkit mátkkis ráfis, vai son beassá máhccat mu lusa. Mun ja oskuvieljat leat vuordimin su. </verse>
          <verse number="12"> Min oskuvielja Apollosa mun lean ávžžuhan sakka vuolgit din lusa eará oskuvieljaiguin, muhto ii son dáhto vuolgit dál; son boahtá go oažžu dili.</verse>
        </section>
        <section title="Loahppasánit ja dearvvuođat">
          <verse number="13"> Gohcet, bissot nanusin oskkus, lehket jálut ja gievrrat! </verse>
          <verse number="14"> Dahket buot ráhkisvuođas.</verse>
          <verse number="15"> Oskuguoimmit, mun rávven din: Dii diehtibehtet ahte Stefanasa bearaš lei vuosttaš šaddu sin gaskkas geat dahke jorgalusa Akaias, ja ahte sii leat bálvališgoahtán bassi olbmuid viššalit. </verse>
          <verse number="16"> Galgabehtet dii ge leat vuolibuččat dakkár olbmuide ja juohkehažžii gii bargá ja rahčá singuin. </verse>
          <verse number="17"> Mun lean ilus go Stefanas ja Fortunatus ja Akaikos leat boahtán. Sii leat geahpedan ohcalumi din maŋŋái </verse>
          <verse number="18"> ja arvvosmahttán mu ja din. Atnet dakkáriid árvvus.</verse>
          <verse number="19"> Asia eanangotti searvegottit celket didjiide dearvvuođaid. Akvila ja Priska ja searvegoddi mii čoaggana sudno vissui, celket didjiide váimmolaš dearvvuođaid Hearrá nammii. </verse>
          <verse number="20"> Buot oskuguoimmit celket dearvvuođaid. Dearvvahallet guhtet guimmiideattet bassi cummáin!</verse>
          <verse number="21"> Mun, Bávlos, čálán dáid dearvvuođaid gieđainan. </verse>
          <verse number="22"> Jos guhtege ii ráhkis Hearrá, de lehkos garuhuvvon! Marana ta! </verse>
          <verse number="23"> Hearrá Jesusa árbmu lehkos dinguin! </verse>
          <verse number="24"> Mu ráhkisvuohta lea dinguin buohkaiguin geat lehpet Kristus Jesusis.</verse>
        </section>
      </chapter>
    </book>
    <book title="Bávlosa nubbi girji korintalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, gii Ipmila dáhtu mielde lea Jesus Kristusa apoasttal, ja min oskuvieljas Timoteusis Ipmila searvegoddái Korintas ja buot bassi olbmuide miehtá Akaia.  </verse>
          <verse number="2"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Giitu Ipmilii jeđđehusa ja gáddjojumi ovddas">
          <verse number="3"> Máidnojuvvon lehkos Ipmil ja Hearrámet Jesus Kristusa Áhčči, árkkálmastinvuođa Áhčči ja buot jeđđehusa Ipmil!  </verse>
          <verse number="4"> Son jeđđe min buot min áŧestusain dainna jeđđehusain man mii ieža leat ožžon Ipmilis vai mii gis sáhtášeimmet jeđđet sin geat leat buot lágán áŧestusain.  </verse>
          <verse number="5"> Dasgo nugo mii leat valljogasat ožžon oasi Kristusa gillámušain, nu mii maiddái oažžut valljugasat dan jeđđehusa man Kristus addá.  </verse>
          <verse number="6"> Jos mii áŧestuvvat, de dat šaddá didjiide jeđđehussan ja bestojupmin. Jos mii jeđđejuvvot, de dalle maiddái dii ge jeđđejuvvobehtet ja nanusmuvvabehtet gierdat daid seammá gillámušaid maid mii ge fertet gillát.  </verse>
          <verse number="7"> Mii luohttit nannosit didjiide, dasgo mii diehtit ahte nugo dis lea oassi gillámušas, nu dis lea maiddái oassi jeđđehusas.</verse>
          <verse number="8"> Oskuguoimmit, mii dáhtošeimmet din diehtit makkár áŧestusaid mii vásiheimmet Asia eanangottis. Dat ledje nu badjelmearálaš lossadat ahte mii velá eahpidišgođiimet gájošeimmet go heaggamet ge.  </verse>
          <verse number="9"> Mii navddiimet iežamet juo dubmejuvvon jápmimii, amamet šat luohttit alcceseamet, muhto Ipmilii, guhte bajásčuoččáldahttá jábmiid. </verse>
          <verse number="10"> Ja son gájui min stuora heakkaheađis, ja son dahká dan fas. Sutnje mii dorvvastit ahte son ain gádju min. </verse>
          <verse number="11"> Maiddái dii ge galgabehtet veahkehit min rohkosiiddádetguin, vai eatnagat giitalivčče Ipmila dan árpmu ovddas man mii leat ožžon go eatnagat leat rohkadallan min ovddas.</verse>
        </section>
        <section title="Bávlosa mátki maŋiduvvo">
          <verse number="12"> Dát lea min rápmi, nugo min oamedovdu duođašta ahte mii leat eallán dáppe máilmmis, ja erenoamážit din gaskkas, bassivuođas ja duođalašvuođas mii boahtá Ipmilis. Ii aivve olmmošlaš viisodat leat láiden min, muhto Ipmila árbmu. </verse>
          <verse number="13"> Das maid mii čállit didjiide ii leat eará oaivil go dat maid dii ieža sáhttibehtet lohkat ja áddet. Ja mun doaivvun ahte dii áddebehtet ollásit </verse>
          <verse number="14"> dan maid gal lehpet juo ádden muhtun muddui, ahte mii leat din rápmi ja dii lehpet min rápmi Hearrá Jesusa beaivvi.</verse>
          <verse number="15"> Dáinna luohttámušain mun dáhtton vuolgit vuos din lusa vai dii oččošeiddet ođđa duođaštusa Ipmila árpmus. </verse>
          <verse number="16"> Mun dáhtton galledit din sihke Makedoniai mátkkoštettiin ja doppe máhcadettiin vai dii livččiidet dasto sáhttán ráhkkanahttit mu Judea mátkái.</verse>
          <verse number="17"> Go dáhtton dán, guovttádasten go mun dalle? Vai leat go mu áigumušat dušše iežan dáhtu mielde, nu ahte mieđihan go duođaid dáhtun biehttalit? </verse>
          <verse number="18"> Ipmil sáhttá duođaštit ahte mii eat mieđit ja biehttal oktanaga. </verse>
          <verse number="19"> Dasgo Ipmila Bárdni, Jesus Kristus, gean mii leat sárdnidan didjiide, mun, Silvanus ja Timoteus, son ii seaguhan mieđiheami ja biehttaleami, muhto sus lei álo mieđiheapmi. </verse>
          <verse number="20"> Dasgo buot Ipmila lohpádusat, man eatnagat dat ležžet, leat nannejuvvon su siste. Danne mii maiddái cealkit Ipmilii gudnin su bokte: Amen. </verse>
          <verse number="21"> Ipmil ieš čatná min ja din nannosit Kristusii ja vuoiddada min. </verse>
          <verse number="22"> Son lea maiddái merken min seaillainis ja addán midjiide Vuoiŋŋas dáhkádussan min váimmuide.</verse>
          <verse number="23"> Mun gohčun Ipmila duođašteaddjin ja bijan heaggan nannejupmin dasa ahte seastin dihtii din lean maŋidan mátkán Korintii. </verse>
          <verse number="24"> Ii leat nu ahte mii dáhtošeimmet mearridit din oskku, muhto mii leat bargoguoimmit guđet bargat didjiide illun. Dii han bissubehtet oskkus.</verse>
        </section>
      </chapter>
      <chapter title="Kapittel 2">
        <verse number="1"> Mun ledjen mearridan ahte in vuolgge oktii vel din lusa jos dat dagaha didjiide morraša.  </verse>
        <verse number="2"> Dasgo jos mun buvttán didjiide morraša, gii dalle illudahtášii mu earet go dat gean mun lean dagahan morrašii?  </verse>
        <verse number="3"> Ja aiddo dan dihtii mun čállen nugo čállen, amaset sii geat galge illudahttit mu, buktit munnje morraša go mun boađán. Ja mun luohtán didjiide buohkaide ja dieđán ahte mu illu lea maiddái din.  </verse>
        <verse number="4"> Mun čállen didjiide stuora morrašis ja váibmobákčasis ja ollu gatnjaliiguin. In mun čállán buktin dihtii didjiide morraša, muhto vai dii áddešeiddet man čiekŋalit mun ráhkistan din.</verse>
        <section title="Soabadeapmi ja ándagassii addin">
          <verse number="5"> Jos muhtun lea buktán morraša nubbái, de son ii leat buktán morraša dušše munnje, muhto didjiide buohkaide, goitge muhtun muddui, aman dadjat menddo ollu.  </verse>
          <verse number="6"> Muhto dákkár olbmui lea doarvái dat ráŋggáštus man eatnasat dis leat juo addán sutnje.  </verse>
          <verse number="7"> Dál galgabehtet baicca addit sutnje ándagassii ja jeđđet su amas áibbas vuodjut morrašii.  </verse>
          <verse number="8"> Danne mun rávven din ain čájehit sutnje stuora ráhkisvuođa.  </verse>
          <verse number="9"> Aiddo dan dihtii mun čállen ge didjiide vai oččošin diehtit lehpet go gulolaččat juohke láhkái. </verse>
          <verse number="10"> Sutnje geasa dii addibehtet ándagassii, attán mun ge ándagassii. Ja go lean addán ándagassii, jos mus oppa leažžá ge mihkkege mas addit ándagassii, de lean addán ándagassii din dihtii Kristusa muođuid ovddas </verse>
          <verse number="11"> amas Sáhtán beassat beahttit min. Dasgo mii diehtit makkár juonat sus leat.</verse>
        </section>
        <section title="Sárdnideami vuoitu">
          <verse number="12"> Go mun bohten Troasii sárdnidit Kristusa evangeliuma, de Hearrá rabai munnje uvssa. </verse>
          <verse number="13"> Mun in dattege ráfáiduvvan, dasgo mun in gávdnan oskuvielljan Titusa doppe. Danne dahken sidjiide dearvvuođaid ja jotken Makedoniai.</verse>
          <verse number="14"> Muhto giitu lehkos Ipmilii, guhte álo addá midjiide oasi Kristusa vuoitufárus ja diktá min juohke báikái viiddidit dieđu su birra dego njálgga hája. </verse>
          <verse number="15"> Dasgo mii leat Kristusa njálgga hádja mii badjána Ipmila ovdii; dan hája dovdet sihke sii geat bestojuvvojit, ja sii geat mannet gáđohussii; </verse>
          <verse number="16"> sidjiide geat mannet gáđohussii, mii leat jápminhádja mii doalvu jápmimii, muhto sidjiide geat bestojuvvojit, mii leat eallinhádja mii doalvu eallimii. Gii sáhttá dán dahkat? </verse>
          <verse number="17"> Dasgo mii eat leat nugo eatnagat geat verrošit Ipmila sániin, muhto danne go Ipmil lea vuolggahan min, mii sárdnidit dan duođalaččat Kristusa bálvaleaddjin Ipmila muođuid ovddas.</verse>
        </section>
      </chapter>
      <chapter title="Kapittel 3">
        <section title="Ođđa lihtu bálvalus">
          <verse number="1"> Rábmogoahtit go mii fas iežamet? Dahje dárbbašit go mii gal máidnungirjjiid didjiide dahje dis, nugo muhtumat?  </verse>
          <verse number="2"> Eat dárbbaš, dii lehpet ieža min máidnungirji, čállojuvvon min váimmuide, ja buot olbmot sáhttet dovdat ja lohkat dan.  </verse>
          <verse number="3"> Lea čielggas ahte dii lehpet Kristusa girji man Ipmil lea oskkildan midjiide čállit. Dat ii leat čállojuvvon bleahkain, muhto ealli Ipmila Vuoiŋŋain, ii geađgetávvaliidda, muhto olbmuid váimmuide.</verse>
          <verse number="4"> Dákkár dorvu Ipmilii boahtá Kristusis.  </verse>
          <verse number="5"> Ii leat nu ahte mis livččii fápmu jurddašit maidege dego dat boađášii alddámet. Min fápmu boahtá Ipmilis  </verse>
          <verse number="6"> guhte attii midjiide návccaid bálvalit ođđa lihtu, mii ii leat vuođđuduvvon bustávaide, muhto Vuigŋii. Dasgo bustávva goddá, muhto Vuoigŋa dahká eallin.</verse>
          <verse number="7"> Juo jápmima bálvalusas man mearrádusat ledje čullojuvvon bustávaiguin geađgái, lei dakkár hearvásvuohta ahte israellaččat eai duddon geahččat Movssesa muođuide; dat báite nu garrasit, vaikko dat hearvásvuohta lei nohkavaš.  </verse>
          <verse number="8"> Man ollu eanet hearvásvuohta lea ge Vuoiŋŋa bálvalusas!  </verse>
          <verse number="9"> Jos duođaid dubmehusa bálvalusas lei nu ollu hearvásvuohta, man ollu eanet hearvásvuohta de fertešii leat vanhurskkisvuođa bálvalusas? </verse>
          <verse number="10"> Duođaid, dat mas oktii lei hearvásvuohta, lea manahan hearvásvuođas danne go dál lea boahtán hearvásvuohta mii lea mihá stuorit. </verse>
          <verse number="11"> Dasgo jos das mii jávkkai, lei hearvásvuohta, man ollu eanet hearvásvuohta de lea ge das mii bistá.</verse>
          <verse number="12"> Go mis nappo lea dakkár doaivu, de mii leat roahkkadat. </verse>
          <verse number="13"> Mii eat daga nugo Movsses gii bijai liinni muođuid ovdii amaset israellaččat oaidnit mo dat mii lei jávkamin, nogai. </verse>
          <verse number="14"> Muhto sin miella buoššuduvvui. Dát liidni lea báhcán sadjásis gitta otná beaivvi rádjái go sii lohket boares lihtu girjjiid, dasgo dušše Kristus váldá dan eret. </verse>
          <verse number="15"> Duođaid, vel otná beaivvi ge lea liidni sin váimmuid alde álo go Movssesa láhka lohkkojuvvo. </verse>
          <verse number="16"> Muhto go sii jorgalit Hearrá guvlui, de liidni váldojuvvo eret. </verse>
          <verse number="17"> Hearrá lea Vuoigŋa, ja doppe gos Hearrá Vuoigŋa lea, doppe lea friddjavuohta. </verse>
          <verse number="18"> Ja mii buohkat geat geahččat govččakeahtes muođuiguin Hearrá hearvásvuođa dego speadjalis, nuppástuvvat seammá hearvásvuođa govvan, hearvásvuođas hearvásvuhtii. Dát boahtá Hearrás gii lea Vuoigŋa.</verse>
        </section>
      </chapter>
      <chapter title="Kapittel 4">
        <section title="Dávvir láirálihtis">
          <verse number="1"> Dan dihtii go Ipmil árpmustis lea bidjan min dán bálvalussii, de mii eat hearddohuva.  </verse>
          <verse number="2"> Mii hilgut buot suollemas ja heahpatlaš daguid. Eat geavat gávvilvuođa eat ge nuppástuhte Ipmila sáni ge. Mii baicca almmuhit rahpasit duohtavuođa, ja dat lea min duođaštus juohkehažžii, guhte guorahallá oamedovddus Ipmila muođuid ovddas.  </verse>
          <verse number="3"> Jos min evangelium oppa leažžá ge čihkosis, de dat lea čihkosis sidjiide geat mannet gáđohussii.  </verse>
          <verse number="4"> Dasgo dálá máilmmi ipmil lea čalmmehuhttán eahpeoskkolaččaid miela amaset oaidnit čuovgasa mii báitá Kristusa hearvásvuođa evangeliumis, Kristusa, guhte lea Ipmila govva.  </verse>
          <verse number="5"> Eat mii sárdnit iežamet, muhto Jesus Kristusa Hearrán ja min gis din bálvaleaddjin Jesusa dihtii.  </verse>
          <verse number="6"> Dasgo Ipmil guhte celkkii: «Báitos čuovga seavdnjadasas», son lea maiddái diktán čuovgasa báitit min váimmuide, vai diehtu Ipmila hearvásvuođa birra báittášii Jesus Kristusa muođuin.</verse>
          <verse number="7"> Muhto dát dávvir mis lea láirálihtis, vai šaddá čielggasin ahte dákkár stuora fápmu boahtá Ipmilis, ii ge mis alddámet.  </verse>
          <verse number="8"> Mii áŧestuvvat juohke láhkái, muhto eat hearddohuva; mii leat ráđeheamit, muhto eat doaivvoheamit;  </verse>
          <verse number="9"> mii leat doarrádallojuvvon, muhto eat guđđojuvvon; mii leat časkojuvvon eatnamii, muhto eat duššaduvvon. </verse>
          <verse number="10"> Mii guoddit álo Jesusa jápmima iežamet rupmašis, vai Jesusa eallin ge almmustuvašii min rupmašis. </verse>
          <verse number="11"> Dasgo velá dan botta ge go mii leat ain eallimin, mii addojuvvot álelassii jápmimii Jesusa dihtii vai Jesusa eallin ge almmustuvašii min nohkavaš rupmašis.</verse>
          <verse number="12"> Min siste bargá nappo jápmin, muhto din siste eallin. </verse>
          <verse number="13"> Mis lea seammá oskku Vuoigŋa, nugo lea čállojuvvon: Mun oskon, danne sárdnon. Mii ge oskut, ja danne mii sárdnut. </verse>
          <verse number="14"> Mii han diehtit ahte son guhte bajásčuoččáldahtii Hearrá Jesusa, bajásčuoččáldahttá min ge suinna ja divvu min dinguin iežas ovdii. </verse>
          <verse number="15"> Buot dát dáhpáhuvvá din dihtii vai árbmu álo viidánivččii ja giitalus lassánivččii valjit Ipmilii gudnin.</verse>
        </section>
        <section title="Hearvásvuođa doaivva">
          <verse number="16"> Danne mii eat arvvahuva. Vaikko velá min olgguldas olmmoš billistuvvo ge, de min siskkildas olmmoš ođasmahttojuvvo almmatge beaivvis beaivái. </verse>
          <verse number="17"> Dat áŧestusat maid mii dál fertet guoddit, leat geahppasat, ja buktet midjiide agálaš hearvásvuođa valljugas riggodaga. </verse>
          <verse number="18"> Ii mis leat čalmmiid ovddas dat mii lea oinnolaš, muhto dat mii lea oaidnemeahttun. Dasgo dat mii lea oinnolaš, bistá muhtun áiggi, muhto dat mii lea oaidnemeahttun, bistá agálaččat.</verse>
        </section>
      </chapter>
      <chapter title="Kapittel 5">
        <verse number="1"> Mii han diehtit ahte jos min eatnanlaš viessu, min goahti, gaikkoduvvo ge, de mis lea almmis viessu mii boahtá Ipmilis, agálaš viessu, mii ii leat huksejuvvon gieđaiguin.  </verse>
        <verse number="2"> Dáppe ealedettiineamet mii šuohkkit ja áibbašit gárvvohuvvot almmálaš viesuineamet.  </verse>
        <verse number="3"> Dasgo go mii leat gárvvohuvvon dainna, de eat leat šat álás.  </verse>
        <verse number="4"> Nu guhká go mii ássat dan goađis, mii šuohkkit váivvisteamet. Eat mii dáhto nuolahuvvot, muhto baicca gárvvohuvvot vai eallin njielašii dan mii lea jámolaš.  </verse>
        <verse number="5"> Aiddo dán várás Ipmil lea gárvvistan min ja dáhkádussan son lea addán midjiide Vuoiŋŋa.</verse>
        <verse number="6"> Dan dihtii mii leat álo dorvvolaččat, vaikko diehtit ge ahte mii eat leat Hearrá luhtte nu guhká go min ruoktu lea rumaš.  </verse>
        <verse number="7"> Dasgo mii vádjolit oskkus, oainnekeahttá.  </verse>
        <verse number="8"> Mii leat goit dorvvolaččat, vaikko milloseabbot guođášeimmet rupmaša ja dáhtošeimmet leat ruovttus Hearrá luhtte.  </verse>
        <verse number="9"> Danne mii viggat leat sutnje dohkálaččat, leažžat dal ruovttus dahje eret. </verse>
        <verse number="10"> Dasgo mii buohkat galgat boahtit Kristusa duopmostuolu ovdii, gos juohkehaš oažžu dan mielde maid lea dahkan dán eallimis, lehkoset dal buorit dahje bahát.</verse>
        <section title="Soabahusa bálvalus">
          <verse number="11"> Danne go mii nappo dovdat Hearrá balu, mii geahččalit hálahit olbmuid. Ipmil gal dovdá min dakkárin go mii duođaid leat, ja mun doaivvun ahte dii ge duođaid dovdabehtet min nu. </verse>
          <verse number="12"> Mii eat rámit iežamet fas didjiide, muhto mii dáhttut addit didjiide vejolašvuođa rábmot iežadet min dihtii vai dii sáhtášeiddet vástidit sidjiide geat rábmojit olbmo olgguldas hámi, eai ge dan mii lea olbmo váimmus. </verse>
          <verse number="13"> Jos mii leažžat mielaid haga, de dat lea Ipmila dihtii. Jos mii leažžat olles mielain, de dat lea din dihtii. </verse>
          <verse number="14"> Dasgo Kristusa ráhkisvuohta geatnegahttá min. Mii han diehtit ahte jos okta lea jápmán buohkaid ovddas, de sii buohkat leat jápmán. </verse>
          <verse number="15"> Ja son jámii buohkaid ovddas amaset sii geat leat eallimin šat eallit alcceseaset, muhto sutnje guhte jámii ja bajásčuoččáldahttojuvvui sin ovddas.</verse>
          <verse number="16"> De mii eat šat árvvoštala geange olmmošlaččat. Ja jos mii vel livččiimet ge dovdan Kristusa nu, de eat šat daga dan. </verse>
          <verse number="17"> Dalle juohkehaš guhte lea Kristusis, lea ođđa sivdnádus. Boares dilli lea vássán, ođđa dilli lea boahtán. </verse>
          <verse number="18"> Muhto buot dát boahtá Ipmilis guhte soabahii min iežainis Kristusis ja oskkildii midjiide soabahusa bálvalusa. </verse>
          <verse number="19"> Kristusis Ipmil soabahii máilmmi iežainis, ii ge son logahallan sidjiide sin rihkkumiid; midjiide son oskkildii sága dan soabahusa birra. </verse>
          <verse number="20"> Mii leat dalle Kristusa áirasat, nu ahte lea dego Ipmil ieš rávvešii din min bokte. Mii átnut Kristusa beales: Soabadehket Ipmiliin! </verse>
          <verse number="21"> Ipmil lea min dihtii dahkan suddun su guhte ii dovdan suttu, vai mii su siste oččošeimmet Ipmila vanhurskkisvuođa.</verse>
        </section>
      </chapter>
      <chapter title="Kapittel 6">
        <verse number="1"> Ipmila bargoguoibmin mii rávvet dál din ge amadet duššás váldit vuostái Ipmila árpmu. </verse>
        <verse number="2"> Dasgo son cealká: Mun gullen du rohkosa rivttes áigái ja veahkehin du bestojumi beaivvi. Gehččet, dál lea rivttes áigi, dál lea bestojumi beaivi!</verse>
        <section title="Gierdavašvuohta bálvalusas">
          <verse number="3"> Eat mii áiggoše vearránahttit olbmuid mange láhkái amas min bálvalus láitojuvvot.  </verse>
          <verse number="4"> Muhto juohke láhkái mii čájehit iežamet Ipmila bálvaleaddjin: Mii gierdat áŧestusaid, heađi ja balu,  </verse>
          <verse number="5"> cábmojumi, giddagasa ja vuostálastima, garra barggu, idjagohcima ja nealggi;  </verse>
          <verse number="6"> mii leat buhttásat, mis lea diehtu, gierdavašvuohta ja ustitlašvuohta, mis lea Bassi Vuoigŋa, duođalaš ráhkisvuohta,  </verse>
          <verse number="7"> duohtavuođa sátni ja Ipmila fápmu. Vanhurskkisvuohta lea min vearju man mii geavahit sihke falleheapmái ja suodjaleapmái,  </verse>
          <verse number="8"> gudnis ja eahpegudnis, go mis beaggá sihke buorri ja bahá; mii navdojuvvot fillejeaddjin, muhto mii sárdnut duođa;  </verse>
          <verse number="9"> mii leat dovdameahttumat, muhto buohkat dovdet min; mii leat lahka jámi, muhto mii goit eallit; mii leat illástuvvon, muhto eat leat goit goddojuvvon; </verse>
          <verse number="10"> mii moraštit, muhto leat álo ilus; mii leat geafit, muhto riggudahttit olusiid; mis ii leat mihkkege, muhto mis lea almmatge buot.</verse>
          <verse number="11"> Korintalaččat, mii leat sárdnon njulgestaga didjiide ja leat rabastan váimmuideamet. </verse>
          <verse number="12"> Mii eat leat dahppan váimmuideamet didjiide, muhto dii lehpet dahppan váimmuideattet midjiide. </verse>
          <verse number="13"> Bálkkašeapmin dása, mun sártnun didjiide nugo mánáidasan, rabastehket dii ge váimmuideattet!</verse>
        </section>
        <section title="Ealli Ipmila tempel">
          <verse number="14"> Allet mana eahpeoskkolaččaiguin ovttaide áissáide! Dasgo mii dahkamušaid lea vanhurskkisvuođas lágahisvuođain, ja mii servvolašvuođaid lea čuovgasis seavdnjadasain? </verse>
          <verse number="15"> Mo ba Kristus ja Beliar sáhttiba leat ovtta oaivilis? Mii ovttastahttá oskkolačča eahpeoskkolaččain? </verse>
          <verse number="16"> Mo Ipmila tempel ja eahpeipmilat sáhttet soabadit? Dasgo mii leat ealli Ipmila tempel, nugo Ipmil lea cealkán: Mun áiggun ássat ja vádjolit sin gaskkas; mun dáhtun leat sin Ipmil, ja sii leat mu álbmot.</verse>
          <verse number="17"> Danne Hearrá cealká: Vulget eret sin searvvis, sierranehket sis, allet guoskkat maidege buhtismeahttumiid! Dalle mun válddán din vuostái;</verse>
          <verse number="18"> mun áiggun leat din áhčči, ja dii lehpet mu bártnit ja nieiddat. Nu cealká Hearrá, Buotveagalaš.</verse>
        </section>
      </chapter>
      <chapter title="Kapittel 7">
        <verse number="1"> Ráhkkásiiddán, go mis leat dákkár lohpádusat, de buhtistehkot iežamet buot das mii sáhttá duolvvidit rupmaša ja sielu, ja Ipmila balus ollašuhttot min bassindahkkojumi.</verse>
        <section title="Illu ja jeđđehus korintalaččaid dihtii">
          <verse number="2"> Addet midjiide saji váimmusteattet! Mii eat leat verrošan geainnage, eat ge leat vahágahttán dahje beahttán geange.  </verse>
          <verse number="3"> Mun in cealkke dán dubmen dihtii din. Mun han lean juo cealkán ahte dii lehpet min váimmus jogo mii jápmit dahje eallit.  </verse>
          <verse number="4"> Mun luohtán didjiide ja rámádalan dis. Dii lehpet addán munnje valjit jeđđehusa, ja mun lean ožžon badjelmearálaš ilu buot min áŧestusain.</verse>
          <verse number="5"> Go mii bođiimet Makedoniai, de eat ožžon veaháge mášu. Buot lágán áŧestusat, olgguldas riiddut ja siskkáldas balut baicca deaividedje min.  </verse>
          <verse number="6"> Muhto Ipmil guhte jeđđe dorvvohemiid, jeđđii min ge go divttii Titusa boahtit min lusa.  </verse>
          <verse number="7"> Mii oaččuimet jeđđehusa das go son bođii, muhto maiddái das go son ieš lei ožžon jeđđehusa din luhtte. Son muitalii mo dii áibbašehpet oaidnalit muinna, moraštehpet mu dihtii ja bealuštehpet mu stuora áŋgirvuođain, nu ahte mun illosin velá eanebut.</verse>
          <verse number="8"> Vaikko mun velá moraštahtten ge din ovddit girjjiinan, de in gáđa go čállen dan. Jos ovdal leaččan gáhtan dan, danne go dieđán ahte dat girji moraštahtii din, vaikko vel oanehis áigái ge,  </verse>
          <verse number="9"> de dál gal lean ilus, in danne go dii šattaidet morrašii, muhto danne go moraš doalvvui din jorgalussii. Dii šattaidet morrašii Ipmila dáhtu mielde; mii nappo eat leat dahkan didjiide maidege vahágiid. </verse>
          <verse number="10"> Moraš mii lea Ipmila dáhtu mielde, duddjo jorgalusa ja doalvu bestojupmái, ja dan ii gáđa oktage. Muhto máilmmi moraš duddjo jápmima. </verse>
          <verse number="11"> Gehččet maid dat moraš mii lea Ipmila dáhtu mielde, lea duddjon din siste: Dat dagai din duođalaččabun buot áššiin ja geargadeabbon bealuštit iežadet; dat suhttada ja baldá din, dat boktá ohcaleami mu maŋŋái, din áŋgirvuođa ja hálu ráŋggáštit dan mii ii leat riekta. Dii lehpet juohke láhkái čájehan ahte dii lehpet sivaheamit dán áššis. </verse>
          <verse number="12"> Go mun čállen didjiide, de in čállán su dihtii gii dagai veriid, in ge su dihtii gii gillái veriid, muhto vai dii oainnášeiddet Ipmila ovddas man čieŋal lea din áŋgirvuohta min guovdu. </verse>
          <verse number="13"> Buot dát lea arvvosmahttán min. Ja mii illudeimmet velá sakka eambbo go oinniimet Titusa nu ilus. Dii lehpet buohkat arvvosmahttán su. </verse>
          <verse number="14"> Mun in dárbbašan heahpanit go lean rábmon din sutnje. Muhto nugo mii álo leat cealkán duohtavuođa didjiide, de lea maiddái dat maid mii leat cealkán Titusii, čájehuvvon duohtan. </verse>
          <verse number="15"> Su váibmu lieggana go son muitá man gulolaččat dii leiddet, ja mo dii válddiidet su vuostái baluin ja doarggistemiin. </verse>
          <verse number="16"> Mun illudan das ahte sáhtán luohttit didjiide juohke dáfus.</verse>
        </section>
      </chapter>
      <chapter title="Kapittel 8">
        <section title="Ruhtačoaggin Jerusalema searvegoddái">
          <verse number="1"> Oskuguoimmit, mii dáhttut muitalit didjiide dan árpmu birra man Ipmil lea čájehan Makedonia searvegottiide.  </verse>
          <verse number="2"> Geahččalusain ja áŧestusain sis lei badjelmearálaš illu, ja vaiko sii elle čiekŋalis geafivuođas, de sii ledje riggát ja árvasat.  </verse>
          <verse number="3"> Dasgo sii adde váriset mielde, ja juoba badjel váriset ja eaktodáhtolaččat; dan mun sáhtán duođaštit.  </verse>
          <verse number="4"> Sii átno mis váimmolaččat beassat mielde oktasaš bálvalussii bassi olbmuid várás.  </verse>
          <verse number="5"> Eai ge sii dahkan duššefal nu mo mii doaivvuimet, muhto ovddimustá sii adde iežaset Hearrái, ja dasto midjiide, nugo Ipmil dáhttu.  </verse>
          <verse number="6"> Danne mii siđaimet Titusa ollašuhttit dan ruhtačoaggima man son lei juo álggahan din gaskkas.  </verse>
          <verse number="7"> Dis han lea buot nu valjis: osku, sárdnideapmi, diehtu, buot áŋgirvuohta ja ráhkisvuohta midjiide. De šaddet dii ge árvvasin go addibehtet dán attáldaga!</verse>
          <verse number="8"> Dát maid mun cealkkán, ii leat gohččun, muhto mun namuhan earáid áŋgirvuođa iskkadallat lea go din ráhkisvuohta duođalaš.  </verse>
          <verse number="9"> Dii han dovdabehtet Hearrámet Jesus Kristusa árpmu; son lei rikkis muhto din dihtii šattai váivvážin, vai dii rikkošeiddet su váivvášvuođa bokte.</verse>
          <verse number="10"> Mun cealkkán dál oaivilan mii sáhttá leat didjiide ávkin. Diibmá álggiidet bures dán barggu ja dis lei buorre dáhttu. </verse>
          <verse number="11"> Ollašuhttet dál dan barggu vai sáhtášeiddet ollašuhttit dan seammá buriin dáhtuin go álggaheiddet dan, ja addet váriideattet mielde. </verse>
          <verse number="12"> Jos mii addit buriin dáhtuin váriideamet mielde, de attáldaga árvu mihtiduvvo dan ektui mii mis lea, ii ge dan ektui mii mis ii leat. </verse>
          <verse number="13"> In mun oaivvil ahte go earáid dilli buorrána de din dilli hedjonivččii, muhto ahte livččii seammá buorre dilli. </verse>
          <verse number="14"> Dán vuoru dis lea valljivuohta ja sáhttibehtet veahkehit earáid vádjitvuođa. Nuppi vuoru sis lea valljivuohta ja sáhttet veahkehit din go dis lea vádjitvuohta. Nu šattašii buohkaide seammá dilli, </verse>
          <verse number="15"> nugo lea čállojuvvon: Sus gii čokkii ollu, ii lean liiggás, ii ge sus gii čokkii uhcán, váilon mihkkege.</verse>
        </section>
        <section title="Titus ja searvegotti áirasat">
          <verse number="16"> Giitu lehkos Ipmilii gii bovttii seammá áŋgirvuođa Titusa váibmui go mis ge lea din guovdu! </verse>
          <verse number="17"> Son mieđihii go mii siđaimet veahki, ja ieš son lei nu áŋgir ahte mielastis vulggii din lusa. </verse>
          <verse number="18"> Su mielde mii vuolggahit dan oskuvielja gean evangeliuma barggu buot searvegottit rábmojit. </verse>
          <verse number="19"> Ii ge dušše dan, muhto searvegottit leat maiddái válljen su vuolgit min mielde mátkeguoibmin dainna skeaŋkkain man mii doaimmahit Hearrá gudnin ja čájehit min buori dáhtu. </verse>
          <verse number="20"> Mii dáhttut vealtat buot moaitámušain dán stuora ruhtaveahki hárrái man mii doaimmahit. </verse>
          <verse number="21"> Midjiide lea deaŧalaš dahkat dan mii lea riekta, ii dušše Hearrá čalmmiid ovddas, muhto maiddái olbmuid čalmmiid ovddas ge. </verse>
          <verse number="22"> Dán guoktá mielde mii vuolggahit velá ovtta oskuvieljaineamet; su áŋgirvuođas leat mii dávjá ja máŋgga láhkái oaidnán ovdamearkkaid. Sus lea nana luohttámuš didjiide, ja dan dihtii son lea dál velá áŋgiret. </verse>
          <verse number="23"> Muitet ahte Titus lea mu bargoguoibmi ja veahkki din luhtte. Ja duot eará oskuvieljat leaba searvegotti áirasat Kristusa gudnin. </verse>
          <verse number="24"> Čájehehket dan dihtii sidjiide din ráhkisvuođa, ja diktet sin ja buot searvegottiid oaidnit ahte mii eat leat duššiid dihtii rábmon din.</verse>
        </section>
      </chapter>
      <chapter title="Kapittel 9">
        <section title="Ipmil ráhkista ilolaš addi">
          <verse number="1"> In mun dárbbaš čállit didjiide dan veahki birra mii lea bassi olbmuid várás,  </verse>
          <verse number="2"> dasgo mun dieđán man geargadat dii lehpet veahkehit, ja mun lean rábmon din makedonialaččaide cealkkedettiin ahte dii akaialaččat leiddet juo diibmá gárvásat. Ja dat áŋgirvuohta man dii lehpet čájehan, lea šaddan arvvosmahttojupmin olusiidda.  </verse>
          <verse number="3"> Dál mun vuolggahan oskuvieljaid din lusa amas min rápmi din hárrái šaddat duššin ja vai dii livččiidet gárvásat, nugo mun lean cealkán.  </verse>
          <verse number="4"> Dasgo jos muhtun makedonialaččat boađášedje mu fárus ja gávnnašedje din ráhkkankeahttájin, de dat šattašii midjiide heahpadin, ja velá didjiide ge, go mii leat luohttán didjiide.  </verse>
          <verse number="5"> Dan dihtii mun atnen dárbbašlažžan bivdit oskuvieljaid mannat din lusa min ovdal ja ovddalgihtii gárvvistit dan attáldaga man dii lehpet lohpidan, vai dat livččii gárvvis ja čájehivččii ahte dii addibehtet árvasit, ehpet ge hánástala.</verse>
          <verse number="6"> Muhto muitet: Dat gii gilvá hátnásit, láddje hátnásit, ja dat gii gilvá valljugasat, láddje ge valljugasat.  </verse>
          <verse number="7"> Addos juohkehaš váimmus mielde, allos vuostemielain dahje bákkus, dasgo Ipmil ráhkista ilolaš addi.  </verse>
          <verse number="8"> Ja Ipmilis lea fápmu addit didjiide árvasit buot su árpmus, vai dis álelassii ja juohke dáfus livččii buot maid dárbbašehpet, ja sáhtášeiddet dahkat buot buori,  </verse>
          <verse number="9"> nugo lea čállojuvvon: Son addá árvasit gefiide, su vanhurskkisvuohta bissu agálašvuhtii.</verse>
          <verse number="10"> Son guhte addá gilvái gilvagiid, ja láibbi maid borrat, son addá didjiide ge gilvagiid, diktá daid šaddat eatnatgeardásažžan ja dahká din vanhurskkisvuođa šattu stuorisin. </verse>
          <verse number="11"> Dii šaddabehtet juohke dáfus rikkisin vai attášeiddet árvasit, ja dát árvvasvuohta duddjo giitalusaid Ipmilii go mii buktit skeaŋkka. </verse>
          <verse number="12"> Dasgo dát bálvalus man dii ollašuhttibehtet dainna vehkiin, ii leat dušše bassi olbmuid dárbui, muhto maiddái rikkisvuohta mii dagaha olbmuid giitalit Ipmila. </verse>
          <verse number="13"> Dainna vehkiin dii čájehehpet sidjiide ahte gudnejahttibehtet Ipmila go gulolaččat dovddastehpet Kristusa evangeliuma ja árvasit juogadehpet singuin ja buohkaiguin. </verse>
          <verse number="14"> Danne sii maiddái rohkadallet din ovddas ja ohcalit din dan valljugas árpmu dihtii man Ipmil lea addán didjiide. </verse>
          <verse number="15"> Ipmilii lehkos giitu cealkemeahttun attáldagas ovddas!</verse>
        </section>
      </chapter>
      <chapter title="Kapittel 10">
        <section title="Bávlos bealušta apoasttalbálvalusas">
          <verse number="1"> Mun, Bávlos, gii lean gul nu vuollegaš go lean din luhtte, muhto roahkkat go lean eará báikkis, nugo daddjo, mun rávven din Kristusa iežas vuollegašvuođain ja su buorrevuođain:  </verse>
          <verse number="2"> Allet bágge mu čájehit mu isitvuođa go boađán din lusa, nugo mun áiggun čájehit sidjiide geat dadjet ahte mii eallit nugo dán máilmmi olbmot.  </verse>
          <verse number="3"> Mii gal eallit dán máilmmis, muhto mii eat soađa máilmmálaš láhkái.  </verse>
          <verse number="4"> Dasgo min vearjjut eai gula dán máilbmái, muhto dain lea Ipmila fápmu duššadit latniid. Mii duššadit jierpmi árvalusaid  </verse>
          <verse number="5"> ja buot čeavlás jurdagiid mat čuožžilit Ipmila dieđu vuostái, ja mii váldit fáŋgan juohke jurdaga ja bidjat dan jeagadit Kristusa.  </verse>
          <verse number="6"> Mii leat gárvásat ráŋggaštit buot eahpegulolašvuođa, nu fargga go din gulolašvuohta lea šaddan ollisin.</verse>
          <verse number="7"> Dii dušše geahččabehtet olgguldas hámi! Jos oktage leš vissis ahte son gullá Kristusii, de berre jurddašit ahte mii ge gullat Kristusii, seammá láhkái go son.  </verse>
          <verse number="8"> Jos mun ilá sakka rábmošin dan fápmudusa man Hearrá lea addán midjiide, fápmudusa nannet din ii ge gaikut din, de in šattaše heahpadin. Dat čájehuvvošii dalle duohtan.  </verse>
          <verse number="9"> In mun čále dáid girjjiid dego hálidivččen balddihit din. </verse>
          <verse number="10"> Muhtumat han dadjet: «Son čállá áŋgirit ja garrasit girjjiinis, muhto go ieš boahtá, de gal lea headju, ii ge oktage beroš su sártnis.» </verse>
          <verse number="11"> Áddejehkos dat gii oaivvilda dan, ahte nugo mii dadjat didjiide girjjiineamet go leimmet eret, nu mii áigut dahkat go leat din luhtte.</verse>
          <verse number="12"> Mii eat duostta lohkat iežamet sin searvái dahje veardidit iežamet singuin geat rábmojit iežaset. Sii geavahit iežaset mihttun ja veardidit iežaset iežaineaset. Muhto dát dušše čájeha sin jierpmehisvuođa. </verse>
          <verse number="13"> Mii eat dáhto rábmot iežamet mearehis láhkái, muhto mii dahkat dan dan mihtu mielde man Ipmil ieš lea addán midjiide, ahte mii olahivččiimet din. </verse>
          <verse number="14"> Mii eat lávke min barggu rájiid badjel, nugo dagašeimmet jos eat livčče olahan din. Muhto mii han leimmet vuosttažat geat bukte didjiide Kristusa evangeliuma. </verse>
          <verse number="15"> Mii eat rábmo iežamet earáid barggus mii lea dahkkon olggobealde min barggu rájiid. Muhto go din osku stuorru, de mis lea dat doaivva ahte min bargu din gaskkas ovdánivččii dan mihtu mielde mii lea biddjojuvvon midjiide. </verse>
          <verse number="16"> Dalle mii sáhtášeimmet sárdnidit evangeliuma dain guovlluin mat leat din ge dobbelis rábmokeahttá iežamet dan barggus maid earát juo leat dahkan. </verse>
          <verse number="17"> Dat guhte dáhttu rábmot, rámidehkos son Hearrá. </verse>
          <verse number="18"> Dasgo dat gii rábmo iežas, ii ánssáš rámi, muhto dat gean Hearrá rábmo.</verse>
        </section>
      </chapter>
      <chapter title="Kapittel 11">
        <section title="Bávlos ja vearri apoastalat">
          <verse number="1"> Mun sávašin ahte dii gierddašeiddet mus veahá jallavuođa! Várra dii gierdabehtet ge dan!  </verse>
          <verse number="2"> Dasgo mun áŋgirušan din dihtii Ipmila iežas áŋgirvuođain. Mun han lean lohpádallan din ovtta áidna irgái, Kristusii, ja mun dáhtun addit din sutnje dego buhtes nieidda.  </verse>
          <verse number="3"> Muhto mun balan ahte nugo gearpmaš fillii Eva gávvilvuođainis, nu din miella ge billašuvvá ja dii massibehtet duođalaš ja buhtes searvevuođa Kristusiin.  </verse>
          <verse number="4"> Dasgo jos muhtun boahtá ja sárdnida didjiide eará Jesusa go dan gean mii leat sárdnidan, dahje jos dii oažžubehtet eará vuoiŋŋa go dan maid juo lehpet ožžon, dahje jos dii vuostáiváldibehtet eará evangeliuma go dan maid juo lehpet vuostáiváldán, de dii gal áinnas gierdabehtet dan!  </verse>
          <verse number="5"> Mun in ane iežan guđege láhkái heajubun go dat mahkáš alla apoastalat.  </verse>
          <verse number="6"> Vaikko mun in leat sárdnás sárdnideaddji, de mus lea diehtu, ja dán mun lean álo ja buot gažaldagain buktán din ovdii.</verse>
          <verse number="7"> Suddudin go mun go vuolidin iežan, ja sárdnidin didjiide Ipmila evangeliuma nuvttá, vai dii bajiduvvošeiddet?  </verse>
          <verse number="8"> Mun lean dego rievidan eará searvegottiid go vuostáiválden sis bálkká vai beasašin bálvalit din.  </verse>
          <verse number="9"> Muhto go mun ledjen din luhtte ja gillájin vádjitvuođa, de in šaddan noađđin geasage din gaskkas, dasgo vieljat geat bohte Makedonias, adde munnje buot maid mun dárbbašin. Juohke láhkái geahččalin vealtat šaddamis didjiide noađđin, ja dan mun áiggun álo dahkat. </verse>
          <verse number="10"> Nu duođaid go Kristusa duohtavuohta lea mu siste, ii oktage Akaia guovllus beasa váldit dán rámi mus eret! </verse>
          <verse number="11"> Manne? Mahká danne go in ráhkis din? Ipmil diehtá ahte mun ráhkistan din.</verse>
          <verse number="12"> Dan maid mun dagan, áiggun joatkit aman addit liibba dakkáriidda geat vigget rábmot ahte sii leat nugo mii. </verse>
          <verse number="13"> Sii leat vearri apoastalat, behtolaš bargit, geat dahkaluddet Kristusa apoasttalin. </verse>
          <verse number="14"> Dat ii leat imaš, dasgo velá Sáhtán ge dahkaluddá čuovgasa eŋgelin. </verse>
          <verse number="15"> Danne ii leat imaš ahte maiddái su bálvaleaddjit dahkaluddet vanhurskkisvuođa bálvaleaddjin. Muhto sin loahppa šaddá sin daguid mielde.</verse>
        </section>
        <section title="Bávlosa gillámušat">
          <verse number="16"> Mun cealkkán fas: Allos oktage atno mu jallan. Muhto jos velá nu livččii ge, de diktet mu leat jalla vai mun ge beasašin veahá rábmot! </verse>
          <verse number="17"> Dasgo dat maid mun dál cealkkán go rábmon, ii leat Hearrá dáhtu mielde, muhto muhtun lágán jallavuohta. </verse>
          <verse number="18"> Muhto go nu olusat rábmojit olbmuid láhkái, de mun ge dáhtun dahkat dan. </verse>
          <verse number="19"> Dii geat lehpet nu jierpmálaččat, gierdabehtet áinnas jallaid. </verse>
          <verse number="20"> Dasgo dii han gierdabehtet ahte earát dahket din šlávvan, rievidit din, váldet din gitta, meannudit čeavlájit dinguin ja doškot din ámadadjui. </verse>
          <verse number="21"> Heahpadis ferten dovddastit ahte mii leat leamaš menddo heajut dahkat dakkáriid! Muhto dan maid earát dustet rábmot – dál mun sártnun jallavuođas – dan mun ge duosttan rábmot. </verse>
          <verse number="22"> Leat go sii hebrealaččat? Nu lean mun ge! Leat go sii israellaččat? Nu lean mun ge! Leat go sii Abrahama nálli? Nu lean mun ge! </verse>
          <verse number="23"> Leat go sii Kristusa bálvaleaddjit? Mun sártnun dego jalla go cealkkán ahte dan mun lean velá eambbo. Mun lean bargan eambbo go sii, lean leamaš giddagasas dávjjit, lean gillán eambbo cápmáhallama ja lean dávjá leamaš heakkaváras. </verse>
          <verse number="24"> Juvddálaččain mun lean viđa geardde ožžon golbmalogiovcci huškkastaga. </verse>
          <verse number="25"> Mun lean spihččejuvvon golbmii, oktii lean geđgejuvvon, golbmii lean leamaš čázeheađis, oktii rievddadin olles jándora ábi alde, </verse>
          <verse number="26"> čađat lean leamaš jođus, heakkaheađis eanuin, rievváriid gaskkas, heađis álbmotguimmiid ja olgoriikkalaččaid searvvis, heađis gávpogiin, meahcis, meara alde ja heađis vearri ustibiid gaskkas. </verse>
          <verse number="27"> Mun lean bargan rahčan, dávjá lean gohcán, lean gillán nealggi ja goikku, dávjá atnán borakeahttáivuođa ja gollon biktasiid haga. </verse>
          <verse number="28"> Dasa lassin deaddá moraš mu juohke beaivvi buot searvegottiid ovddas. </verse>
          <verse number="29"> Jos oktage jorrala, de dat čuohcá munnje ge. Jos oktage vearránahttojuvvo, de mun buolán siskkáldasan.</verse>
          <verse number="30"> Jos mun galggašin rábmot, de rábmošin headjuvuohtan. </verse>
          <verse number="31"> Mun in gielis, dan diehtá Ipmil, Hearrámet Jesusa Áhčči, guhte lea rámiduvvon agálaččat! </verse>
          <verse number="32"> Go mun ledjen Damaskusis, de gonagas Aretasa eananhearrá fáktehii gávpoga váldin dihtii mu gitta. </verse>
          <verse number="33"> Muhto mun luitojuvvojin gore siste gávpotmuvrra olggobeallái muhtun luŋkaráigge ja nu bessen su gieđain.</verse>
        </section>
      </chapter>
      <chapter title="Kapittel 12">
        <section title="Oainnáhusat ja almmustusat">
          <verse number="1"> Mun ferten rábmot, vaikko dat ii leat masage ávkin. Mun muitalan dál daid oainnáhusaid ja almmustusaid mat leat boahtán Hearrás.  </verse>
          <verse number="2"> Mun dovddan muhtun olbmo guhte eallá Kristusis, gii rohttašuvai goalmmát albmái njealljenuppelot jagi dás ovdal, leaččai go rupmašis vai rupmaša olggobealde, dan in dieđe, muhto Ipmil diehtá dan.  </verse>
          <verse number="3"> Muhto dan mun dieđán ahte dát olmmái rohttašuvai Paradiásii, leaččai go rupmašis vai rupmaša olggobealde, dan in dieđe, muhto Ipmil diehtá dan,  </verse>
          <verse number="4"> ja doppe son gulai cealkemeahttun sániid maid olbmos ii leat lohpi cealkit.  </verse>
          <verse number="5"> Dákkár olbmá mun áiggun rábmot, muhto iežan in dáhto rábmot, earet headjuvuohtan.  </verse>
          <verse number="6"> Muhto vaikko vel dáhtošin ge rábmot, de in goittotge livčče jalla, dasgo mun cealkkán duohtavuođa. Muhto in mun daga dan amas oktage atnit mu alibun go oaidná ja gullá mu leamen.  </verse>
          <verse number="7"> Aman čeavlástallat daiguin alla almmustusaiguin mun lean ožžon seahčagasa oažžásan, Sáhtána eŋgela gii bagada mu aman čeavlugoahtit.  </verse>
          <verse number="8"> Golbmii mun ánuhin Hearrás váldit mus dan eret,  </verse>
          <verse number="9"> muhto son vástidii: «Mu árbmu lea dutnje doarvái, dasgo mu fápmu ollašuvvá headjuvuođas.» Danne mun hálidan mielastan rábmot headjuvuohtan vai Kristusa fápmu orošii mu siste. </verse>
          <verse number="10"> Kristusa dihtii mun lean duhtavaš go lean headju, go hiddjiduvvon, go áŧestuvvon, go doarrádallojuvvon ja go lean váttis dilis. Dasgo dalle go mun lean headju, de lean gievra.</verse>
        </section>
        <section title="Rávvagat searvegoddái">
          <verse number="11"> Mun gal lean leamaš dego jalla! Muhto dii han lehpet bággen mu dasa, dii guđet livččiidet galgan addit munnje rámi, dasgo in mun leat álggage heajut go dat mahkáš alla apoastalat, vaikko in leat ge mihkkege. </verse>
          <verse number="12"> Mearkkaid mat duođaštit ahte mun lean apoasttal, lean dahkan stuora gierdavašvuođain din gaskkas: mearkadaguid, oavdudaguid ja fámolaš daguid. </verse>
          <verse number="13"> Man láhkái dii leiddet heajubut go eará searvegottit, earet go dan ahte in leat leamaš dis noađđin? Addet munnje ándagassii dan vearrivuođa!</verse>
          <verse number="14"> Goalmmádassii mun lean dál ráhkkaneamen vuolgit din lusa. Mun in áiggo leat didjiide noađđin, dasgo mun in bivdde dan mii dis lea, muhto din iežadet! Ii han mánáid geatnegasvuohta leat čohkket opmodagaid vánhemiidda, muhto vánhemiid geatnegasvuohta lea čohkket mánáide. </verse>
          <verse number="15"> Mun áiggun áinnas oaffaruššat din ovddas buot mii mus lea, velá iežan ge. Ráhkkistehpet go dii mu unnibut, danne go mun ráhkistan din nu ollu? </verse>
          <verse number="16"> Muhtumat dis dadjet ahte soaitá leat nu ahte mun in váivvidan din, muhto mun lean mahkáš šluohkis ja lean vuoitán din behttosiin. </verse>
          <verse number="17"> Lean go mun ávkkástallan dinguin ovttage olbmo bokte gean mun lean vuolggahan din lusa? </verse>
          <verse number="18"> Mun ávžžuhin Titusa vuolgit ja vuolggahin nuppi oskuvielja su mielde. Lea go Titus ávkkástallan dinguin? Ean go moai leat bargan seammá vuoiŋŋas, ean go vácce seammá luottaid?</verse>
          <verse number="19"> Dii várra lehpet dál juo guhká jurddašan ahte mii leat bealušteamen iežamet din vuostái. Eat, mii sárdnut Ipmila muođuid ovddas, Kristusa bálvaleaddjin. Ja buot dáhpáhuvvá, ráhkkásiiddán, vai dii nanosmahttojuvvošeiddet. </verse>
          <verse number="20"> Dasgo mun balan ahte go boađán, de in gávnna din dakkárin go hálidivččen, ja ahte dii gávdnabehtet mu dakkárin go ehpet dáhtoše. Mun balan ahte gávnnan bealkkuid, gáđašvuođa, suhtu, iešbeaivválašvuođa, sealggebeale sárdnuma, bealljesavkkástallama, čeavláivuođa ja moivvi. </verse>
          <verse number="21"> Vare Ipmil ii vuolidivčče mu din dihtii go mun fas boađán din lusa, ja vare mun beasašin morašteamis sin dihtii geat leat suddudan ovdal, eai ge leat vel ge jorgalan buhtismeahttun ja fuorás ja nuoskkes eallimisttiset.</verse>
        </section>
      </chapter>
      <chapter title="Kapittel 13">
        <section title="Maŋimuš rávvagat">
          <verse number="1"> Dál mun lean boahtimin goalmmádassii din lusa, dasgo: «Guovtti dahje golmma duođašteaddji sániiguin lea juohke ášši nannejuvvon.»  </verse>
          <verse number="2"> Mun lean juo ovdal rávven din ja cealkkán dál ge vaikko lean eret, sihke sidjiide geat leat suddudan ja buot earáide: Go mun boađán, de in seastte geange.  </verse>
          <verse number="3"> Dii han gáibidehpet duođaštusa das ahte Kristus sárdnu mu siste. Son ii doaimma din gaskkas headjuvuođastis, muhto fámustis.  </verse>
          <verse number="4"> Son russiinávlejuvvui headjuvuođas, muhto son eallá Ipmila fámus, ja mii gis leat heajut su siste, muhto mii eallit din gaskkas suinna Ipmila fámus.</verse>
          <verse number="5"> Guorahallet iežadet vádjolehpet go dii oskkus; geahččalehket iežadet! Ehpet go dovdda ahte Jesus Kristus lea din siste? Muđuid meaddádehpet.  </verse>
          <verse number="6"> Mun doaivvun ahte dii áddebehtet ahte mii eat leat meaddádan.  </verse>
          <verse number="7"> Mii rohkadallat Ipmilii amadet dahkat maidege baháid, eat ge dan dihtii vai mii ieža orošeimmet dohkálaččat, muhto vai dii dagašeiddet buriid, vaikko orošii ge leamen ahte mii eat livčče dohkálaččat.  </verse>
          <verse number="8"> Dasgo mii eat veaje maidege duohtavuođa vuostái, muhto dušše duohtavuođa beale.  </verse>
          <verse number="9"> Mii illudit go mii ieža leat heajut ja dii lehpet gievrrat. Ja aiddo dán mii rohkadallat ge, ahte dii šattašeiddet ollisin. </verse>
          <verse number="10"> Danne mun čálán dán ovdal go boađán din lusa, aman dasto dárbbašit rávvet din garrasit dainna fámuin man Hearrá lea addán munnje nannemii ii ge gaikkodeapmái.</verse>
        </section>
        <section title="Dearvvuođat">
          <verse number="11"> Loahpas, oskuguoimmit, illudehket! Dahket buot rivttes ortnegis, vurkejehket mu rávvagiid, lehket ovttamielalaččat, ellet ráfis, de ráhkisvuođa ja ráfi Ipmil lea dinguin. </verse>
          <verse number="12"> Dearvvahallet guhtet guimmiideattet bassi cummáin! Buot bassi olbmot dáppe celket didjiide dearvvuođaid.</verse>
          <verse number="13"> Hearrá Jesus Kristusa árbmu, Ipmila ráhkisvuohta ja Bassi Vuoiŋŋa servvolašvuohta lehkos dinguin buohkaiguin!</verse>
        </section>
      </chapter>
    </book>
    <book title="Bávlosa girji galatialaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, apoastalis, gii ii leat ožžon apoasttaldoaimmas olbmuin ii ge guđege olbmo bokte, muhto Jesus Kristusis ja Ipmil Áhčis, guhte bajásčuoččáldahtii su jábmiid luhtte.  </verse>
          <verse number="2"> Mun ja buot oskuvieljat guđet leat muinna dáppe, cealkit dearvvuođaid Galatia searvegottiide.</verse>
          <verse number="3"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis,  </verse>
          <verse number="4"> guhte attii iežas min suttuid ovddas vai beasttášii min eret dálá bahás máilmmis, Ipmila, Áhččámet, dáhtu mielde.  </verse>
          <verse number="5"> Sutnje lehkos gudni álo ja agálašvuhtii! Amen.</verse>
        </section>
        <section title="Ii leat eará evangelium">
          <verse number="6"> Mun imaštan go dii nu johtilit lehpet jorgaleamen eret sus guhte rávkkai din Kristusa árpmuin ja lehpet jorgalan eará evangeliumii,  </verse>
          <verse number="7"> vaikko eará evangelium ii oppa leat ge. Muhtumat leat dušše čádjidahttimin din ja dáhttot jorgut Kristusa evangeliuma.  </verse>
          <verse number="8"> Muhto jos velá mii dahje muhtun almmi eŋgel sárdnidišgoađášii didjiide eará evangeliuma go dan maid mii leat sárdnidan didjiide, de lehkos son garuhuvvon!  </verse>
          <verse number="9"> Mii leat cealkán dan ovdal, ja dál mun geardduhan dan: Jos oktage sárdnidišgođeš didjiide eará evangeliuma go dan maid dii lehpet vuostáiváldán, de lehkos son garuhuvvon!</verse>
        </section>
        <section title="Mo Bávlos šattai apoasttalin">
          <verse number="10"> Lean go dál oččodeamen olbmuid dohkkeheami vai Ipmila dohkkeheami? Lean go viggamin dahkat olbmuid miela mielde? Jos ain livččen dahkamin olbmuid miela mielde, de in livčče Kristusa bálvaleaddji. </verse>
          <verse number="11"> Oskuguoimmit, mun dáhkidan didjiide ahte dat evangelium man mun lean sárdnidan, ii leat olbmuid hutkamuš. </verse>
          <verse number="12"> In han mun leat dan ovttage olbmos ožžon ge, ii ge gii ge leat oahpahan dan munnje, muhto Jesus Kristus almmustahtii dan munnje.</verse>
          <verse number="13"> Dii han lehpet gullan mo mun vádjolin dan áiggi go ellen juvddálaš oskkus, man garrasit mun doarrádallen Ipmila girku ja geahččalin duššadit dan. </verse>
          <verse number="14"> Juvddálašvuođas mun ledjen vel áŋgiret go eatnagat mu álbmoga iežan ahkásaččain ja áŋgiruššen máddariid oahpahemiid beale vel garraseabbot. </verse>
          <verse number="15"> Muhto Ipmil, guhte válljii mu juo eatniheakkas ja rávkkai mu árpmustis, mearridii </verse>
          <verse number="16"> almmustahttit Bártnis munnje, vai mun sárdnidivččen evangeliuma su birra báhkiniidda. Dalle mun in vuos ohcan ráđi oaččis ja varas </verse>
          <verse number="17"> in ge vuolgán bajás Jerusalemii sin lusa geat ledje apoastalat mu ovdal. Muhto mun vulgen Arabiai, ja dasto máhccen Damaskusii.</verse>
          <verse number="18"> Easkka golbma jagi maŋŋil mannen Jerusalemii oahpásmuvvat Kefasiin, ja mun orron su luhtte vihttanuppelot beaivvi. </verse>
          <verse number="19"> Eará apoastaliid mun in oaidnán, dušše Jáhkoba, Hearrá vielja. </verse>
          <verse number="20"> Ipmila muođuid ovddas mun duođaštan ahte dat maid mun čálán dás, ii leat gielis! </verse>
          <verse number="21"> Dasto vulgen Syriai ja Kilikiai. </verse>
          <verse number="22"> Kristusa searvegottit Judeas eai dovdan mu velá dalle. </verse>
          <verse number="23"> Sii ledje dušše gullan ahte son guhte ovdal doarrádalai min, sárdnida dál dan oskku man geahččalii duššadit, </verse>
          <verse number="24"> ja sii rámidedje Ipmila mu dihtii.</verse>
        </section>
      </chapter>
      <chapter title="Kapittel 2">
        <section title="Eará apoastalat dohkkehit Bávlosa">
          <verse number="1"> Njealljenuppelot jagi maŋŋil mannen fas bajás Jerusalemii Barnabasain, ja mus lei maiddái Titus fárus.  </verse>
          <verse number="2"> Ipmila almmustusa mielde mun mannen dohko ja čilgejin sidjiide, erenoamážit sidjiide geat adnojuvvojedje alla árvvus, dan evangeliuma man mun sárdnidan báhkiniid gaskkas. Dasgo in hálidan ahte mun viegašin dahje livččen viehkan duššás.  </verse>
          <verse number="3"> Muhto ii oppa Titus ge, gii lei mu fárus, bággejuvvon birračuohpahuvvot vaikko son lei greikalaš.  </verse>
          <verse number="4"> Dát gáibádus bođii muhtun vearri oskuvieljain geat ledje njáhkan sisa iskkadit dan friddjavuođa mii mis lea Kristus Jesusis, vai oččošedje dahkat min šlávvan.  </verse>
          <verse number="5"> Muhto sidjiide mii eat vuollánan eat bottoža ge, vai evangeliuma duohtavuohta bisošii din luhtte.  </verse>
          <verse number="6"> Ja sii geat adnojuvvojedje árvvus – munnje ii mearkkaš maidege mat sii ležžet, dasgo Ipmil ii geahča olbmo hámi beallái – dát olbmot eai gáibidan mus maidege eambbo.  </verse>
          <verse number="7"> Sii baicca oidne ahte munnje lea oskkilduvvon sárdnidit evangeliuma sidjiide geat eai leat birračuhppojuvvon, nugo Biehtárii lea oskkilduvvon sárdnidit evangeliuma sidjiide geat leat birračuhppojuvvon.  </verse>
          <verse number="8"> Dasgo son guhte attii Biehtárii fámu leat apoasttalin sidjiide geat leat birračuhppojuvvon, lea maiddái dahkan mu ge báhkiniid apoasttalin.  </verse>
          <verse number="9"> Ja go Jáhkot, Kefas ja Johanas, geat adnojit searvegotti doarjjan, árvidedje makkár árpmu mun ledjen ožžon, de geigejedje munnuide Barnabasain olgeš gieđa searvevuođa mearkan, vai moai manašeimme báhkiniid lusa, ja sii sin lusa geat leat birračuhppojuvvon. </verse>
          <verse number="10"> Muhto sii dáhtto munno muitit sin gefiid, ja dan mun lean álelassii viggan dahkat.</verse>
        </section>
        <section title="Bávlos moaitá Biehtára Antiokias">
          <verse number="11"> Muhto go Kefas dasto bođii Antiokiai, de láiten su almmolaččat, dasgo son lei meannudan boastut. </verse>
          <verse number="12"> Dasgo ovdal go geatge bohte Jáhkoba luhtte, de Biehtár boradii báhkiniiguin. Muhto go sii bohte, de geassádii eret ja doalahii sierra, danne go son balai sis geat ledje birračuhppojuvvon. </verse>
          <verse number="13"> Maiddái eará juvddálaš oskuvieljat guoktilušše oktan suinna, nu ahte velá Barnabas ge rohttašuvai mielde seammá guoktilašvuhtii. </verse>
          <verse number="14"> Muhto go oidnen ahte sin dagut eai lean evangeliuma duohtavuođa mielde, de celken Kefasii buohkaid gullut: «Go don gii leat juvddálaš, ealát báhkinlaš it ge juvddálaš vieru mielde, mo de sáhtát bágget báhkiniid eallit juvddálaš vieru mielde?»</verse>
        </section>
        <section title="Vanhurskkisvuohta mii boahtá oskkus">
          <verse number="15"> Mii leat juvddálaččat riegádeamis, eat ge báhkinlaš suttolaččat. </verse>
          <verse number="16"> Muhto mii diehtit ahte olmmoš ii dahkkojuvvo vanhurskkisin dušše danne go dat dahká dan maid láhka gáibida, muhto go osku Jesus Kristusii. Danne mii ge leat oskugoahtán Kristus Jesusii vai mii dahkkojuvvošeimmet vanhurskkisin oskumiin Kristusii, eat ge dahkamiin láhkadaguid. Dasgo ii oktage olmmoš dahkkojuvvo vanhurskkisin láhkadaguid dahkamiin.</verse>
          <verse number="17"> Muhto jos mii ge adnojuvvot suttolažžan go mii viggat šaddat vanhurskkisin Kristusis, ii go Kristus dalle leat šaddan suttu bálvaleaddjin? Ii eisege! </verse>
          <verse number="18"> Jos mun huksen fas dan maid lean gaikkodan, de čájehan iežan láhkarihkGon </verse>
          <verse number="19"> Aiddo láhka lea dahkan dan ahte mun lean jápmán lágas eret, vai mun ealášin Ipmila ovddas. Mun lean russiinávlejuvvon Kristusiin; </verse>
          <verse number="20"> in mun eale šat ieš, muhto Kristus eallá mu siste. Dan eallima man dál ealán dáppe eatnama alde, ealán oskkus Ipmila Bárdnái guhte ráhkistii mu ja attii iežas mu dihtii. </verse>
          <verse number="21"> Mun in hilggo Ipmila árpmu; dasgo jos láhka attášii vanhurskkisvuođa, dalle gal Kristus livččii jápmán duššás.</verse>
        </section>
      </chapter>
      <chapter title="Kapittel 3">
        <section title="Eai láhkadagut, muhto osku">
          <verse number="1"> Jierpmehis galatialaččat! Gii lea fillen din? Russiinávlejuvvon Jesus Kristus han lea čielgasit govviduvvon din čalmmiid ovdii!  </verse>
          <verse number="2"> Vástidehket munnje dán jearaldaga: Oaččuidet go Vuoiŋŋa danne go dagaidet daid daguid maid láhka gáibida, vai danne go oskkuidet dasa maid gulaidet?  </verse>
          <verse number="3"> Mo dii sáhttibehtet leat nu jierpmeheamit? Dii álggaheiddet Vuoiŋŋas; áigubehtet go dál ollašuhttit oaččis?  </verse>
          <verse number="4"> Lehpet go vásihan buot dán duššás, jos dat duođaid lei duššás?  </verse>
          <verse number="5"> Addá go Ipmil didjiide Vuoiŋŋa ja dahká oavdudaguid din gaskkas, danne go dii dahkabehtet dan maid láhka gáibida, vai danne go oskubehtet dan evangeliumii maid lehpet gullan?</verse>
          <verse number="6"> Gehččet Abrahama: Son jáhkii Ipmila, ja danne Ipmil anii su vanhurskkisin.  </verse>
          <verse number="7"> Aiddo dán mun dáhtun din diehtit ahte sii geat oskot, leat Abrahama mánát.  </verse>
          <verse number="8"> Čála einnostii ahte Ipmil áiggui dahkat báhkiniid vanhurskkisin go sii oskot, ja dat almmuhii dán evangeliuma ovddalgihtii Abrahamii: Du siste buressivdniduvvojit buot álbmogat.  </verse>
          <verse number="9"> Danne buressivdniduvvojit buot oskkolaččat oktan Abrahamain guhte oskkui.</verse>
          <verse number="10"> Muhto sii geat luhttet láhkadaguide, leat garuhusa vuolde. Dasgo lea čállojuvvon: Garuhuvvon lehkos juohkehaš guhte ii jeagat buot dan mii lea čállojuvvon láhkagirjái, ii ge daga dan mielde. </verse>
          <verse number="11"> Lea čielggas ahte Ipmil ii daga vanhurskkisin ovttage dušše danne go dat čuovvu lága. Dasgo lea čállojuvvon: Vanhurskkis oažžu eallit go osku. </verse>
          <verse number="12"> Muhto láhka han ii duddjo maidege oskku várás, muhto cealká: Dat guhte doallá lága báhkkomiid, oažžu das eallima. </verse>
          <verse number="13"> Kristus osttii min friddjan lága garuhusas go ieš garuhuvvui min dihtii. Dasgo lea čállojuvvon: Garuhuvvon lehkos juohkehaš guhte heaŋggastuvvo murrii. </verse>
          <verse number="14"> Dát dáhpáhuvai vai álbmogat Jesus Kristusa bokte oččošedje Abrahamii lohpiduvvon buressivdnádusa, ja vai mii oččošeimmet lohpiduvvon Vuoiŋŋa go oskut.</verse>
        </section>
        <section title="Láhka ja Ipmila lohpádusat">
          <verse number="15"> Oskuguoimmit, mun sártnun olbmuid vuogi mielde: Ii oktage sáhte fámuhuhttit dahje nuppástuhttit olbmo testamentta go dat lea lágalaš. </verse>
          <verse number="16"> Lohpádusat addojuvvojedje Abrahamii ja su nállái. Ii leat čállojuvvon «su náliide», mii mearkkašivččii eatnagiidda, muhto dás celkojuvvo ovttaidlogus; «su nállái», ja dat lea Kristus. </verse>
          <verse number="17"> Mun oaivvildan nappo dán: Láhka mii bođii njeallječuođigolbmalot jagi maŋŋil, ii sáhte duššadit testamentta man Ipmil juo lei nannen, nu ahte lohpádus fámuhuhttojuvvo. </verse>
          <verse number="18"> Jos árbi boađášii lágas, de ii han dat dalle boađáše lohpádusas. Muhto Ipmil goittotge attii árbbi Abrahamii danne go lei lohpidan dan.</verse>
        </section>
        <section title="Lága ulbmil">
          <verse number="19"> Manne de láhka addojuvvui? Dat addojuvvui čájehit mii rihkkun lea, dassá go boađášii dat nálli mii lei ožžon lohpádusa. Láhka addojuvvui eŋgeliid ja gaskaolbmá bokte. </verse>
          <verse number="20"> Muhto gaskaolmmái ii dárbbašuvvo go lea dušše okta bealli, ja Ipmil lea okta.</verse>
          <verse number="21"> Lea go láhka dalle Ipmila lohpádusaid vuostái? Ii eisege! Jos livččii addojuvvon dakkár láhka mii dahká eallin, de oččošeimmet vanhurskkisvuođa lágas. </verse>
          <verse number="22"> Muhto čála cealká ahte oppa máilbmi lea biddjon suttu fámu vuollái, vai dat mii lea lohpiduvvon addojuvvošii sidjiide geat oskot Jesus Kristusii.</verse>
          <verse number="23"> Ovdal go osku bođii, mii leimmet giddejuvvon lága vuollái dego fáŋggat dassážii go osku almmustuvvá. </verse>
          <verse number="24"> Dan láhkái lei láhka min bagadeaddji dassážii go Kristus bođii, vai osku dagašii min vanhurskkisin. </verse>
          <verse number="25"> Dál go osku lea boahtán, de mii eat leat šat bagadeaddji vuolde. </verse>
          <verse number="26"> Dasgo dii lehpet buohkat Ipmila mánát go oskubehtet Kristus Jesusii. </verse>
          <verse number="27"> Buohkat dii geat lehpet gásttašuvvon Kristusii, lehpet gárvodan Kristusiin. </verse>
          <verse number="28"> Dás ii leat juvddálaš dahje greikalaš, šlávva dahje isit, olmmái ii ge nisu, dasgo dii lehpet buohkat okta Kristus Jesusis. </verse>
          <verse number="29"> Jos dii gullabehtet Kristusii, de lehpet Abrahama nálli ja árbbolaččat lohpádusa mielde.</verse>
        </section>
      </chapter>
      <chapter title="Kapittel 4">
        <section title="Bártni vuoigatvuohta šlávvadili sadjái">
          <verse number="1"> Mun oaivvildan ahte nu guhká go árbbolaš ii leat ollesahkásaš, de ii leat erohus su ja šláva gaskkas, vaikko son lea ge olles opmodaga isit.  </verse>
          <verse number="2"> Son lea hovdejeddjiid ja dállodolliid vuolde gitta dan áiggi rádjái man su áhčči lea mearridan.  </verse>
          <verse number="3"> Nu lea maiddái minguin: Go mii eat lean ollesahkásaččat, de leimmet dán máilmmi álgofámuid šlávat.  </verse>
          <verse number="4"> Muhto go áigi dievai, de Ipmil vuolggahii Bártnis, nissonis ja lága vuložin riegádan,  </verse>
          <verse number="5"> oastit friddjan sin geat ledje lága vuložat, vai mii oččošeimmet máná vuoigatvuođa.  </verse>
          <verse number="6"> Danne go dii ge lehpet mánát, lea Ipmil vuolggahan min váimmuide Bártnis Vuoiŋŋa, gii čuorvu: «Abba, Áhčážan!»  </verse>
          <verse number="7"> Dan dihtii don it leat šat šlávva, muhto mánná. Ja go leat mánná, de lea Ipmil dahkan du árbbolažžan.</verse>
        </section>
        <section title="Bávlos rávve galatialaččaid">
          <verse number="8"> Dan áiggi go dii ehpet dovdan Ipmila, bálvaleiddet ipmiliid mat duohtavuođa mielde eai leat ipmilat.  </verse>
          <verse number="9"> Muhto dál go lehpet dovddiidan Ipmila, ja erenoamážit go Ipmil dovdá din, mo de sáhttibehtet fas máhccat dán máilmmi heajos ja geahnohis álgofámuide? Hálidehpet go fas šaddat daid šlávvan? </verse>
          <verse number="10"> Dii váldibehtet vuhtii erenoamáš beivviid, mánuid, áiggiid ja jagiid. </verse>
          <verse number="11"> Mun balan ahte mun lean rahčan duššás din dihtii!</verse>
          <verse number="12"> Oskuguoimmit, mun bivddán din: Šaddet mu lágánin, dasgo mun lean šaddan din lágánin. Dii ehpet leat dahkan munnje maidege veriid. </verse>
          <verse number="13"> Dii han diehtibehtet ahte mun ledjen buohcamin go vuosttáš geardde sárdnidin evangeliuma didjiide. </verse>
          <verse number="14"> Mu rumašlaš headjuvuohta ii goit fillen din badjelgeahččat dahje fasttášit mu, muhto dii vuostáiválddiidet mu dego Ipmila eŋgela, dego Kristus Jesusa. </verse>
          <verse number="15"> Gosa lea dál šaddan din stuora illu? Mun sáhtán duođaštit ahte dii livččiidet dalle áinnas roggan alddádet čalmmiid ja addán munnje, jos dat livččii lean vejolaš. </verse>
          <verse number="16"> Muhto lean go mun dál šaddan din vašálažžan go lean cealkán didjiide duohtavuođa? </verse>
          <verse number="17"> Dat áŋgirvuohta maid earát čájehit didjiide, ii leat buorre. Sii hálidit dušše rátkit din vai dii čuovvugoađášeiddet sin. </verse>
          <verse number="18"> Lea álo buorre áŋgiruššat dan mii lea buorre, ii ge dušše dalle go mun lean din luhtte. </verse>
          <verse number="19"> Mánážiiddán, mun ferten fas riegádahttit din ávttaiguin dassážii go Kristusa hápmi ollašuvvá din siste! </verse>
          <verse number="20"> Vare mun dál livččen din luhtte ja gávnnašin rivttes sárdnunvuogi, dasgo in dieđe maid galggašin dahkat dinguin!</verse>
        </section>
        <section title="Boares ja ođđa lihttu">
          <verse number="21"> Celket munnje, dii geat hálidehpet leat lága vuložin, ehpet go guldal lága? </verse>
          <verse number="22"> Dasgo lea čállojuvvon ahte Abrahamas ledje guokte bártni, nubbi šlávvanissoniin ja nubbi gis friddja nissoniin. </verse>
          <verse number="23"> Šlávvanissona bárdni riegádii luonddu vuogi mielde, friddja nissona bárdni riegádii Ipmila lohpádusa mielde. </verse>
          <verse number="24"> Dás lea čiekŋalet oaivil. Dát guokte nissona ovddasteaba guokte lihtu. Nubbi lea Sinaivári lihttu, ja dat riegádahttá mánáidis šlávvavuhtii; dat lea Hagar. </verse>
          <verse number="25"> «Hagar» mearkkaša Sinaivári Arabias, ja dat vástida dálá Jerusalema mii eallá šlávvavuođas oktan mánáidisguin. </verse>
          <verse number="26"> Muhto dat Jerusalem mii lea almmis, lea friddja; dat lea min eadni. Dasgo lea čállojuvvon:</verse>
          <verse number="27"> Illut, don šattoheapmi, gii it riegádahte, ávvut ja čuorvvo don, geas eai leat ávttat! Dasgo oktonas nissonis leat eanet mánát go sus geas lea boadnjá.</verse>
          <verse number="28"> Ja dii, oskuguoimmit, lehpet lohpádusa mánát nugo Issát. </verse>
          <verse number="29"> Muhto seammá láhkái go son gii lei riegádan luonddu vuogi mielde, dalle doarrádalai su gii lei riegádan Vuoiŋŋas, nu lea odne ge. </verse>
          <verse number="30"> Muhto maid čála cealká? Áje eret šlávvanissona ja su bártni! Dasgo šlávvanissona bárdni ii eisege oaččo juogadit árbbi friddja nissona bártniin. </verse>
          <verse number="31"> Oskuguoimmit, mii eat leat nappo šlávvanissona, muhto friddja nissona mánát.</verse>
        </section>
      </chapter>
      <chapter title="Kapittel 5">
        <section title="Kristtalačča friddjavuohta">
          <verse number="1"> Dán friddjavuođa várás Kristus lea dahkan min friddjan. Bissot dan dihtii nanusin, allet ge divtte ovttage bágget din fas šlávvageassá vuollái.  </verse>
          <verse number="2"> Mun, Bávlos, cealkkán didjiide: Jos dii diktibehtet iežadet birračuhppojuvvot, de Kristus ii leat didjiide álggage ávkin.  </verse>
          <verse number="3"> Mun deattuhan vel juohkehažžii guhte diktá iežas birračuhppojuvvot, ahte son lea geatnegas doallat olles lága.  </verse>
          <verse number="4"> Dii geat ohcabehtet vanhurskkisvuođa lágas, lehpet earuhuvvon Kristusis; dii lehpet jorralan eret árpmus.  </verse>
          <verse number="5"> Muhto mii oskut ja vuordit Vuoiŋŋas ahte oččošeimmet vanhurskkisvuođa mii lea min doaivu.  </verse>
          <verse number="6"> Jos mii leat Kristus Jesusis, de ii leat deaŧalaš leat go birračuhppojuvvon vai eat, muhto deaŧalaš lea osku mii almmustuvvá ráhkisvuođas.</verse>
          <verse number="7"> Dii vádjolišgođiidet nu bures. Gii hehttii din čuovvumis duohtavuođa?  </verse>
          <verse number="8"> Son gii rávkkai din, ii leat sártnuhan din dása.  </verse>
          <verse number="9"> Unna suvrradáiggáš suvrudahttá olles dáiggi! </verse>
          <verse number="10"> Hearrá lea addán munnje dan luohttámuša din hárrái ahte dii ehpet dáhto oaivvildit eará go mun. Dat guhte čádjidahttá din, oažžu duomus, gii dal juo leažžá. </verse>
          <verse number="11"> Oskuguoimmit, jos leažžá nu ahte mun ain lean sárdnideamen birračuohpahusa, manne de doarrádallojuvvon? Dalle han ruossa vearránus livččii váldojuvvon eret. </verse>
          <verse number="12"> Vare gáldešedje iežaset, sii geat čádjidahttet din!</verse>
        </section>
        <section title="Vuoigŋa ja oažži">
          <verse number="13"> Oskuguoimmit, dii han lehpet rávkojuvvon friddjavuhtii. Allet fal divtte friddjavuođa šaddat oačči ággan, muhto bálvalehket guhtet guimmiideattet ráhkisvuođas. </verse>
          <verse number="14"> Dasgo olles láhka ollašuvvá dán ovtta báhkkomis: Don galggat ráhkistit lagamuččat nugo iežat. </verse>
          <verse number="15"> Muhto go dii snealkubehtet ja hámsubehtet guhtet guimmiideattet, de váruhehket, amadet loahpas duššadit guhtet guimmiideattet!</verse>
          <verse number="16"> Mun cealkkán: Vádjolehket Vuoiŋŋas amadet duhtadit oačči anistumiid. </verse>
          <verse number="17"> Dasgo oačči anistumit vuostálastet Vuoiŋŋa, ja Vuoigŋa vuostálastá oačči. Dat sohtet guhtet guimmiideaset vuostái, nu ahte dii ehpet beasa dahkat dan maid hálidehpet. </verse>
          <verse number="18"> Jos Vuoigŋa láide din, de ehpet leat lága vuložat. </verse>
          <verse number="19"> Lea čielggas mat oačči dagut leat: fuorrávuohta, buhtismeahttunvuohta, badjelmearálašvuohta, </verse>
          <verse number="20"> eahpeipmilbálvaleapmi ja noidošeapmi, vašálašvuohta, riidaleapmi, udnohisvuohta, moarri, gážžárvuohta, soahpameahttunvuohta, sierrasearvádallan, </verse>
          <verse number="21"> gáđašvuohta, gárremat, borešvuohta ja eanet dakkárat. Nugo ovdal juo lean várren: Sii geat dahket dakkáriid, eai árbe Ipmila riikka. </verse>
          <verse number="22"> Muhto Vuoiŋŋa šaddu lea ráhkisvuohta, illu, ráfi, guhkesmielalašvuohta, ustitlašvuohta, buorrevuohta, oskkáldasvuohta, </verse>
          <verse number="23"> vuollegašvuohta ja mearálašvuohta. Láhka ii leat dakkáriid vuostái. </verse>
          <verse number="24"> Sii geat gullet Kristusii, leat russiinávlen oaččiset oktan himuiguin ja anistumiiguin. </verse>
          <verse number="25"> Jos mii eallit Vuoiŋŋas, de vádjolehkot ge Vuoiŋŋas. </verse>
          <verse number="26"> Allot váinnut guoros gudni, allot ge hástal guhtet guimmiideamet ja šatta gáđašin.</verse>
        </section>
      </chapter>
      <chapter title="Kapittel 6">
        <section title="Kristusa láhka">
          <verse number="1"> Oskuguoimmit, jos oktage gávnnahalaš dahkamis veriid, de fertebehtet dii geain lea Vuoigŋa, bagadit su vuollegašvuođain. Várut, amat don ge geahččaluvvot.  </verse>
          <verse number="2"> Guddet guhtet guimmiideattet nođiid, ja ollašuhttet dainna lágiin Kristusa lága.  </verse>
          <verse number="3"> Dat guhte gáddá iežas maninge, vaikko ii leat mihkkege, beahttá iežas.  </verse>
          <verse number="4"> Guorahallos juohkehaš duššefal iežas daguid, de son sáhttá čeavlástallat das mii son ieš lea, ii ge dárbbaš veardidit iežas earáiguin,  </verse>
          <verse number="5"> dasgo juohkehaš galgá guoddit iežas noađi.</verse>
          <verse number="6"> Dat geasa oahpahuvvo Ipmila sátni, juogadehkos buot buriid oahpaheddjiinis.  </verse>
          <verse number="7"> Allet čádjádala! Ipmil ii divtte bilkidit iežas. Olmmoš láddje dan maid gilvá.  </verse>
          <verse number="8"> Dat guhte gilvá oažžásis, láddje gáđohusa oaččis; dat guhte gilvá Vuigŋii, láddje agálaš eallima Vuoiŋŋas.  </verse>
          <verse number="9"> Allot váibba dahkamis buriid. Jos mii eat vuollán, de mii oažžut láddjet go áigi dievvá. </verse>
          <verse number="10"> Dahkkot buriid buohkaide nu guhká go lea áigi, ja eanemusat sidjiide geaid osku ovttasta minguin.</verse>
        </section>
        <section title="Loahppasánit">
          <verse number="11"> Gehččet makkár stuora bustávaiguin mun čálán gieđainan didjiide! </verse>
          <verse number="12"> Sii geat bággejit din birračuohpahit iežadet, leat dakkárat geat dáhttot háhkat alcceseaset olgguldas gudni vai veltet doarrádallojuvvomis Kristusa ruossa dihtii. </verse>
          <verse number="13"> Eai sii ge jeagat lága geat diktet iežaset birračuhppojuvvot, muhto sii dáhttot din birračuhppojuvvot, vai sáhtášedje čeavlástallat dainna mii lea dáhpáhuvvan din rupmašiidda. </verse>
          <verse number="14"> Muhto mun in goassege dáhto rábmot maidege eará go min Hearrá Jesus Kristusa ruossa, masa máilbmi lea russiinávlejuvvon mu dáfus, ja mun máilmmi dáfus. </verse>
          <verse number="15"> Birračuohpahus dahje birračuohpakeahttáivuohta ii leat deaŧalaš, muhto deaŧalaš lea ahte lea ođđa sivdnádus. </verse>
          <verse number="16"> Ráfi ja váibmoláđisvuohta lehkos singuin geat vádjolit dán njuolggadusa mielde, ja Ipmila Israeliin!</verse>
          <verse number="17"> Dás duohko ii oktage oaččo šat givssidit mu, dasgo mus leat Jesusa mearkkat iežan rupmašis.</verse>
          <verse number="18"> Oskuguoimmit, min Hearrá Jesus Kristusa árbmu lehkos din vuoiŋŋain! Amen.</verse>
        </section>
      </chapter>
    </book>
    <book title="Bávlosa girji efesoslaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Ipmila dáhtu mielde Jesus Kristusa apoasttal, Efesosa bassi olbmuide, geat oskot Kristus Jesusii.</verse>
          <verse number="2"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Máidnun">
          <verse number="3"> Rámiduvvon lehkos Ipmil ja Hearrámet Jesus Kristusa Áhčči, guhte Kristusis lea buressivdnidan min buot Vuoiŋŋa almmálaš buressivdnádusain.</verse>
          <verse number="4"> Son lea válljen min Kristusis juo ovdal go máilbmi vuođđuduvvui, vai mii livččiimet basit ja láitemeahttumat su ovddas.</verse>
          <verse number="5"> Ráhkisvuođastis son lea ovddalgihtii mearridan min oažžut máná vuoigatvuođa iežas luhtte Jesus Kristusa bokte. Dát lei su árpmolaš dáhtu ja buori miela mielde,</verse>
          <verse number="6"> vai su árpmu hearvásvuohta rámiduvvošii, dat man son attii midjiide ráhkis Bártnis bokte.</verse>
          <verse number="7"> Su varas mis lea lonástus ja suttuid ándagassii addojupmi. Nu rikkis lea Ipmila árbmu</verse>
          <verse number="8"> man son valljugasat lea golggahan midjiide ja addán midjiide buot viisodaga ja jierbmáivuođa.</verse>
          <verse number="9"> Son lea almmuhan midjiide dáhtus čiegusvuođa man son ieš lei mearridan ovddalgihtii,</verse>
          <verse number="10"> ahte galggai ollašuhttit áigumušas go áigi dievai: Son dáhtui ovttastahttit buot Kristusis, buot dan mii lea almmis ja eatnama alde.</verse>
          <verse number="11"> Su siste mii leat maiddái ožžon árbeoasi, mii geat ovddalgihtii leimmet mearriduvvon dasa, dasgo son duddjo buot iežas áigumuša ja dáhtu mielde,</verse>
          <verse number="12"> vai mii šattašeimmet rámádussan su hearvásvuhtii, mii geat ovdal juo leat dorvvastan Kristusii.</verse>
          <verse number="13"> Su siste dii ge lehpet oskugoahtán go gulaidet duohtavuođa sáni, bestojumádet evangeliuma, Su siste dii lehpet ožžon seailan, Bassi Vuoiŋŋa, gii lei lohpiduvvon.</verse>
          <verse number="14"> Son lea min árbbi dáhkádus, ahte Ipmila álbmot lonistuvvo, su hearvásvuođa rámádussan.</verse>
        </section>
        <section title="Giittus Ipmilii ja rohkos">
          <verse number="15"> Go mun lean gullan din oskku birra Hearrá Jesusii ja din ráhkisvuođa birra buot bassi olbmuide, </verse>
          <verse number="16"> de in heaitte giitimis Ipmila din ovddas go muittán din rohkosiinnán. </verse>
          <verse number="17"> Mun rohkadalan ahte Hearrámet Jesus Kristusa Ipmil, hearvásvuođa Áhčči, attášii didjiide viisodaga ja almmustusa Vuoiŋŋa, vai dii dovddašeiddet su. </verse>
          <verse number="18"> Vare son attášii čuovgasa din váimmu čalbmái, vai dii áddešeiddet makkár doivui son lea rávkan din, man rikkis ja hearvás árbbi son addá bassi olbmuidasas, </verse>
          <verse number="19"> ja man mihtitmeahttun stuoris su fápmu lea min gaskkas geat oskut. Seammá veagalaš fámuin son duddjui Kristusis </verse>
          <verse number="20"> go bajásčuoččáldahtii su jábmiid luhtte ja bijai su olgeš gieđas beallái almmis, </verse>
          <verse number="21"> buot oaivámuččaid ja válddiid bajábeallái, buot fámuid ja hearrávuođaid bajábeallái ja buot namaid bajábeallái mat sáhttet namuhuvvot, eai duššefal dálá máilmmis, muhto maiddái boahtte máilmmis ge. </verse>
          <verse number="22"> Ipmil bijai buot su julggiid vuložin ja attii su girkui buot diŋggaid oaivin, su guhte ráđđe buot. </verse>
          <verse number="23"> Girku lea Kristusa rumaš ja su dievasvuohta, su gii deavdá buot mii lea.</verse>
        </section>
      </chapter>
      <chapter title="Kapittel 2">
        <section title="Jápmimis eallimii">
          <verse number="1"> Dii leiddet jápmán rihkkumiiddádet ja suttuideattet dihtii  </verse>
          <verse number="2"> go eliidet dálá máilmmi vieruid mielde ja jeagadeiddet áimmu fámuid oaivámučča, dan vuoiŋŋa mii dál duddjo eahpegulolaččain.  </verse>
          <verse number="3"> Oktii mii buohkat leimmet dego sii; mii čuovuimet oaččálaš anistumiid ja dagaimet oačči ja jurdagiiddámet dáhtu mielde. Nu mii leimmet luonddusteamet Ipmila moari vuolde, nugo buot earát ge.</verse>
          <verse number="4"> Muhto Ipmil, geas lea valljugasat váibmoláđisvuohta, lea ráhkistan min nu stuora ráhkisvuođain ahte son  </verse>
          <verse number="5"> dagai min eallin oktan Kristusiin, vaikko mii leimmet jápmán rihkkumiiddámet dihtii. Árpmus dii lehpet bestojuvvon.  </verse>
          <verse number="6"> Kristus Jesusis son bajásčuoččáldahtii min oktan suinna ja attii midjiide ge saji almmis,  </verse>
          <verse number="7"> ja nu son dáhtui čájehit buot boahtte áiggiide man valljugas rikkis su árbmu ja buorrevuohta lea, dat man son attii midjiide Kristus Jesusis.  </verse>
          <verse number="8"> Dasgo árpmustis Ipmil lea beastán din go oskubehtet. Bestojupmi ii leat din iežadet dahku, muhto Ipmila attáldat.  </verse>
          <verse number="9"> Dat ii leat olbmuid daguid duohken, amas oktage čevllohallat. </verse>
          <verse number="10"> Dasgo mii leat Ipmila dahku, son lea sivdnidan min Kristus Jesusis buriide daguide, maid Ipmil juo ovdal lea bidjan gárvvisin midjiide, vai mii vádjolivččiimet daid siste.</verse>
        </section>
        <section title="Kristus ovttastahttá báhkiniid ja juvddálaččaid">
          <verse number="11"> De muitet ahte dii leiddet báhkinat riegádeamis ja gohčoduvvuidet birračuohpakeahttájin, – nu gohčodit din, sii geat gohčodit iežaset birračuhppojuvvon olmmožin, danne go olbmo gieđain sii leat rumašlaččat birračuhppojuvvon. </verse>
          <verse number="12"> Muitet ahte dii dalle leiddet Kristusa haga. Dii leiddet Israela álbmoga vuoigatvuođaid olggobealde, ii ge dis lean oassi lihtuin ja daid lohpádusain, ja dii eliidet dán máilmmis doaivaga ja Ipmila haga. </verse>
          <verse number="13"> Muhto dál, Kristus Jesusis, lehpet dii geat ovdal leiddet guhkkin eret, boahtán lahka Kristusa varas. </verse>
          <verse number="14"> Dasgo son lea min ráfi. Son dagai goappašagaid, báhkiniid ja juvddálaččaid, oktan, ja rupmašis addimiin son gaikkodii vašálašvuođa muvrra mii earuhii sin. </verse>
          <verse number="15"> Son heaittihii lága oktan báhkkomiiguin ja njuolggadusaiguin, vai son ieš dagašii alddis dan guoktása oktan ođđa olmmožin ja nu duddjošii ráfi. </verse>
          <verse number="16"> Ovtta rupmašis son soabahii dan guoktá Ipmiliin go son jámii ruossa alde ja nu gottii vašálašvuođa. </verse>
          <verse number="17"> Son bođii ja sárdnidii ráfi didjiide geat leiddet guhkkin eret, ja sidjiide geat ledje lahka. </verse>
          <verse number="18"> Dasgo su dihtii sáhttit sihke mii ja dii beassat ovtta Vuoiŋŋas Áhči lusa.</verse>
          <verse number="19"> Dii nappo ehpet leat šat amas olbmot ja vierrásat, muhto dii lehpet Ipmila olbmuid siidaguoimmit ja gullabehtet Ipmila dáluolbmuide. </verse>
          <verse number="20"> Dii lehpet huksejuvvon apoastaliid ja profehtaid vuođu ala, man čiehkageađgi lea Kristus Jesus ieš. </verse>
          <verse number="21"> Son doallá oppa viesu čoahkis vai dat šattašii Hearrá bassi tempelin, </verse>
          <verse number="22"> ja su siste dii ge huksejuvvobehtet Ipmila vuoiŋŋalaš viessun.</verse>
        </section>
      </chapter>
      <chapter title="Kapittel 3">
        <section title="Bávlos, báhkiniid apoasttal">
          <verse number="1"> Dan dihtii mun, Bávlos, gii dál lean Jesus Kristusa fáŋgan din báhkiniid dihtii, sojaldahtán čippiidan.  </verse>
          <verse number="2"> Dii han lehpet gullan Ipmila árpmu doaimma birra, mii addojuvvui munnje din várás.  </verse>
          <verse number="3"> Dát čiegusvuohta dieđihuvvui munnje almmustusas, nugo lean juo čállán oanehaččat.  </verse>
          <verse number="4"> Ja go dii lohkabehtet dan, de árvidehpet man bures mun dovddan Kristusa čiegusvuođa.  </verse>
          <verse number="5"> Dat ii almmustuvvan ovddit buolvvaid olbmuide, muhto dál lea Vuoigŋa almmustahttán dán čiegusvuođa su bassi apoastaliidda ja profehtaide  </verse>
          <verse number="6"> ahte maiddái báhkinat ge Jesus Kristusa dihtii leat ožžon oasi árbbis evangeliuma bokte; sii leat seammá rupmaša lahtut ja leat dan lohpádusa oasálaččat.  </verse>
          <verse number="7"> Ja dán evangeliuma bálvaleaddjin mun šadden go Ipmil stuora fámustis attii munnje árpmus attáldahkan.  </verse>
          <verse number="8"> Mun, guhte lean heajumus Ipmila bassi olbmuid gaskkas, lean ožžon árpmu sárdnidit báhkiniidda evangeliuma Kristusa árvitmeahttun riggodaga birra  </verse>
          <verse number="9"> ja almmuhit buohkaide Ipmila čihkkojuvvon áigumuša, dan čiegusvuođa mii agálašvuođa rájes lea leamaš Ipmilis, gii sivdnidii buot. </verse>
          <verse number="10"> Nu almmustuvvá dál Ipmila eatnatgeardásaš viisodat girku bokte almmiid oaivámuččaide ja fámuide. </verse>
          <verse number="11"> Dát lea Ipmila agálaš áigumuša mielde, man son ollašuhtii Kristus Jesusis, Hearrásteamet. </verse>
          <verse number="12"> Su siste ja oskkodettiin sutnje mii sáhttit boahtit Ipmila ovdii roahkkatvuođain ja luohttevašvuođain. </verse>
          <verse number="13"> Dan dihtii mun ánun din amadet hearddohuvvat, vaikko mun ferten gillát áŧestusaid din dihtii. Dat han lea didjiide gudnin!</verse>
        </section>
        <section title="Rohkos fámu ja áddejumi ovddas">
          <verse number="14"> Dan dihtii mun sodjalahtán čippiidan Áhči ovddas, </verse>
          <verse number="15"> gii lea sin buohkaid áhčči geat gohčoduvvojit mánnán almmis ja eatnama alde. </verse>
          <verse number="16"> Vare son geas lea nu cealkemeahttun hearvásvuohta, nannešii din siskkáldas olbmo fámuinis ja Vuoiŋŋainis, </verse>
          <verse number="17"> vai Kristus ásašii din váimmuin go dii oskubehtet. Ja vare ráhkisvuohta livččii din ruohtas ja vuođđu, </verse>
          <verse number="18"> vai dii áddegoađášeiddet Kristusa ráhkisvuođa govdodaga ja guhkkodaga, allodaga ja čikŋodaga, </verse>
          <verse number="19"> ja oahpašeiddet dovdat maiddái dan, mii manná buot dieđu badjel, dassážii go oppa Ipmila dievasvuohta deavdá din.</verse>
          <verse number="20"> Son guhte duddjo min siste fámuinis, ja sáhttá dahkat valljugasabut go dan maid mii sáhttit rohkadallat ja áddet, </verse>
          <verse number="21"> sutnje lehkos gudni girkus ja Kristus Jesusis buot buolvvaid čađa álo ja agálašvuhtii! Amen.</verse>
        </section>
      </chapter>
      <chapter title="Kapittel 4">
        <section title="Vuoiŋŋa searvevuohta">
          <verse number="1"> De mun, guhte lean fáŋgan Hearrá dihtii, rávven din eallit dohkálaččat din rávkojumi mielde.  </verse>
          <verse number="2"> Lehket álo ustitlaččat, vuollegaččat ja guhkesmielalaččat vai gierdabehtet guhtet guimmiideattet ráhkisvuođas.  </verse>
          <verse number="3"> Vigget várjalit Vuoiŋŋa oktavuođa dainna ráfiin mii čatná din oktii:  </verse>
          <verse number="4"> okta rumaš ja okta Vuoigŋa, nugo lea dat okta doaivu ge masa dii lehpet rávkojuvvon.  </verse>
          <verse number="5"> Okta lea Hearrá, okta osku, okta gásta,  </verse>
          <verse number="6"> okta Ipmil ja buohkaid Áhčči, guhte ráđđe buohkaid, doaibmá buohkaid bokte ja lea buohkaid siste.</verse>
          <verse number="7"> Muhto juohkehaš mis lea ožžon dan árpmu man Kristus lea mihtidan.  </verse>
          <verse number="8"> Dan dihtii celkojuvvo: Son manai bajás allagassii ja doalvvui fánggaid mielddis sálašin, son attii olbmuide attáldagaid.</verse>
          <verse number="9"> Go celkojuvvo ahte son manai bajás, ii go dat mearkkaš ahte son vuos njiejai gitta eatnama vuolimus čiekŋalasa rádjái? </verse>
          <verse number="10"> Ja son gii njiejai, lea dat seammá guhte manai guhkás bajás buot almmiid bajábeallái vai son deavddášii buot. </verse>
          <verse number="11"> Son ásahii muhtumiid apoasttalin, muhtumiid profehtan, muhtumiid evangelistan, muhtumiid báimmanin ja oahpaheaddjin, </verse>
          <verse number="12"> vai sii ráhkkanahtášedje bassi olbmuid bálvalussii, ja nu huksešedje Kristusa rupmaša, </verse>
          <verse number="13"> dassážii go mii buohkat ollet oskku searvevuhtii ja Ipmila Bártni dovdamuššii, ja mii rávásmuvvat ja juksat Kristusa dievasvuođa.</verse>
          <verse number="14"> De mii eat leat šat mánát geaid buotlágán oahppobiekkat suhpodit ja rievddahit duohko deike, ja geat jorralit go fillejeaddji ja gávvilis olbmot juonastit minguin. </verse>
          <verse number="15"> Muhto ráhkisvuođas mii galgat čuovvut duohtavuođa ja juohke dáfus stuorrut nu ahte mii ovttastahttojuvvot Kristusiin guhte lea oaivi. </verse>
          <verse number="16"> Son bidjá oktii olles rupmaša ja doallá dan čoahkis buot suonaiguin, nu ahte juohke lađas bargá dan maid juo galgá ge, ja nu rumaš stuorru ja huksejuvvo ráhkisvuođas.</verse>
        </section>
        <section title="Olbmo boares ja ođđa luondu">
          <verse number="17"> De mun várren din duođalaččat Hearrá nammii: Allet šat eale báhkiniid láhkái! Sin jurdagat leat gurrosat, </verse>
          <verse number="18"> sin jierbmi sevnnjodahtton, ja dat eallin man Ipmil addá, lea amas sidjiide. Dasgo sii eai dovdda su ja sin váimmut leat buoššuduvvon. </verse>
          <verse number="19"> Heahpankeahttá sii addet iežaset nuoskivuhtii ja ellet buhtismeahttunvuođas ja ruhtaváibmilvuođas juohke dáfus. </verse>
          <verse number="20"> Muhto dakkárin dii ehpet leat oahppan dovdat Kristusa! </verse>
          <verse number="21"> Dii han lehpet gullan su birra ja su siste oahpahuvvon dan duohtavuođa mielde mii Jesusis lea. </verse>
          <verse number="22"> Allet vádjol ovddeš láhkái, muhto nullet eret boares luonddu mii lea duššamin behtolaš anistumiid dihtii. </verse>
          <verse number="23"> Ođasmuvvet vuoiŋŋas ja mielas </verse>
          <verse number="24"> ja gárvodehket ođđa olbmo, guhte lea sivdniduvvon Ipmila gova mielde eallit vanhurskkis ja duohta bassi eallima.</verse>
        </section>
        <section title="Ođđa eallin">
          <verse number="25"> Dan dihtii, hilgádehket giellásiin! Sárdnot duođa, juohkehaš lagamužžasis, dasgo mii han leat guhtet guimmiideamet lahtut. </verse>
          <verse number="26"> Jos suhttabehtet, de allet suddut, ja sohpet riiddudet ovdal go beaivváš luoitáda. </verse>
          <verse number="27"> Allet atte liibba beargalahkii. </verse>
          <verse number="28"> Suola ii galgga šat suoládit, muhto bargat rahčat gieđaidisguin, vai sus livččii maid addit daidda geat dárbbašit dan. </verse>
          <verse number="29"> Allet divtte unohis ságaid boahtit njálmmisteattet, muhto sárdnot dušše dan mii duddjo buori ja lea illun sidjiide guđet guldalit. </verse>
          <verse number="30"> Allet moraštahte Ipmila Bassi Vuoiŋŋa gean dii lehpet ožžon seailan gitta lonástusa beaivái. </verse>
          <verse number="31"> Hilgot juohke lágán bahčavuođa, hohppuivuođa, vaši, riidaleami ja bilkideami ja buot bahávuođa. </verse>
          <verse number="32"> Lehket baicca buorit guhtet guimmiidasadet; lehket váibmoláđđásat ja addet ándagassii guhtet guimmiidasadet nugo Ipmil ge lea addán didjiide ándagassii Kristusis.</verse>
        </section>
      </chapter>
      <chapter title="Kapittel 5">
        <verse number="1"> Atnet nappo Ipmila ovdagovvan, dii geat lehpet su ráhkis mánát.  </verse>
        <verse number="2"> Vádjolehket ráhkisvuođas, nugo Kristus ge lea ráhkistan min ja addán iežas min dihtii attáldahkan, njuovvanoaffarin mii lea Ipmila miela mielde.</verse>
        <verse number="3"> Furrošeapmi, juohke lágán buhtismeahttunvuohta dahje ruhtaváibmilvuohta eai galgga oppa namuhuvvot ge din gaskkas; dakkárat eai heive Ipmila bassi olbmuide.  </verse>
        <verse number="4"> Šleidošeapmi, árvvohis ságat ja snoallan ge leat heivemeahttumat. Giitet baicca Ipmila!  </verse>
        <verse number="5"> Dii han diehtibehtet bures ahte Kristusa ja Ipmila riikka ii oaččo árbet oktage furrošeaddji, buhtismeahttun dahje ruhtaváibmil, gii dien láhkái bálvala eahpeipmila.  </verse>
        <verse number="6"> Allet divtte geange fillet din duššálaš sániiguin! Dasgo buot dát dagahit ahte Ipmila moarri deaivá buohkaid guđet eai jeagat su.  </verse>
        <verse number="7"> Allet servvoštala singuin!</verse>
        <section title="Čuovgasa mánát">
          <verse number="8"> Oktii dii ge leiddet seavdnjadas, muhto dál dii lehpet Hearrá čuovggas. Vádjolehket dasto čuovgasa mánnán!  </verse>
          <verse number="9"> Dasgo čuovgasa šattut leat buorrevuohta, vanhurskkisvuohta ja duohtavuohta. </verse>
          <verse number="10"> Guorahallet mii lea Hearrá miela mielde! </verse>
          <verse number="11"> Allet searvva seavdnjadasa šattohis daguide, muhto ráŋgot baicca daid albmosii. </verse>
          <verse number="12"> Dakkáriid maid muhtumat dahket čihkosis, lea heahpatlaš vel namahit ge. </verse>
          <verse number="13"> Muhto go čuovggas almmustahttá visot, de dat boahtá albmosii, </verse>
          <verse number="14"> ja buot mii boahtá albmosii, lea čuovggas. Dan dihtii celkojuvvo ge ná: Morit, don oađđi! Bajásčuožžil jábmiid luhtte, de Kristus čuvge du.</verse>
          <verse number="15"> De váruhehket dárkilit mo dii vádjolehpet, ehpet jierpmehis olmmožin, muhto jierpmálažžan. </verse>
          <verse number="16"> Atnet juohke vuogas liibba ávkin, dasgo dát leat bahás beaivvit. </verse>
          <verse number="17"> Allet leage jallat, muhto áddejehket Hearrá dáhtu. </verse>
          <verse number="18"> Allet juhkaluva viinnis, dasgo das boahtá gudnehis eallin. Muhto diktet baicca Vuoiŋŋa deavdit iežadet, </verse>
          <verse number="19"> ja sárdnot guhtet guoibmáseattet sálmmaiguin ja giittuslávlagiiguin ja vuoiŋŋalaš lávlagiiguin; lávlot ja čuojahehket váimmusteattet Hearrái! </verse>
          <verse number="20"> Giitet álo Ipmil Áhči buot áššiin Hearrámet Jesus Kristusa nammii.</verse>
        </section>
        <section title="Ruoktu ja bearaš">
          <verse number="21"> Lehket guhtet guimmiideattet vuolibuččat gudnejahtedettiin Kristusa!</verse>
          <verse number="22"> Áhkát, lehket boatnjáidet dego Hearrá iežas vuolibuččat. </verse>
          <verse number="23"> Dasgo boadnjá lea áhká oaivi, nugo Kristus lea girku oaivi; son lea beastán dan, dasgo dat lea su rumaš. </verse>
          <verse number="24"> Nugo girku lea Kristusa vuolibuš, nu lehkoset áhkát ge juohke dáfus boatnjáideaset vuolibuččat.</verse>
          <verse number="25"> Boatnját, ráhkistehket áhkádet, nugo Kristus ráhkistii girku ja attii iežas dan ovddas </verse>
          <verse number="26"> vai son basuhivččii ja buhtistivččii dan čáziin ja sániin. </verse>
          <verse number="27"> Nie son dáhtui bidjat girku hearvásin iežas ovdii, almmá duolva dielkku, roavčči dahje mange dakkáračča haga, vai dat livččii bassi ja láitemeahttun. </verse>
          <verse number="28"> Seammá láhkái boatnját leat geatnegasat ráhkistit áhkáset dego iežaset rupmaša. Dat guhte ráhkista áhkás, ráhkista iežas. </verse>
          <verse number="29"> Ii oktage vašut iežas rupmaša, muhto biebmá ja dikšu dan nugo Kristus ge girku. </verse>
          <verse number="30"> Dasgo mii leat su rupmaša lahtut. </verse>
          <verse number="31"> Dan dihtii boadnjá guođđá áhčis ja eatnis ja bissu áhkás luhtte, ja dat guovttis šaddaba oktan oažžin. </verse>
          <verse number="32"> Dát čiegusvuohta lea stuoris; ja mun oaivvildan Kristusa ja girku. </verse>
          <verse number="33"> Muhto dat guoská maiddái didjiide ge ahte juohkehaš galgá ráhkistit áhkás dego iežas, ja áhkká gis galgá atnit árvvus boatnjás.</verse>
        </section>
      </chapter>
      <chapter title="Kapittel 6">
        <verse number="1"> Mánát, jeagadehket vánhemiiddádet Hearrá dihtii, dasgo dat lea riekta.  </verse>
        <verse number="2"> «Don galggat gudnejahttit áhčát ja eatnát», dát lea vuosttaš báhkkon masa gullá lohpádus:  </verse>
        <verse number="3"> «vai dutnje geavašii bures ja don ealášit guhká eatnama alde».</verse>
        <verse number="4"> Áhčit, allet suhttat mánáideattet, muhto bajásgesset ja rávvejehket sin Hearrá dáhtu mielde.</verse>
        <verse number="5"> Šlávat, jeagadehket eatnanlaš isidiiddádet baluin ja doarggistemiin ja duođalaš váimmuin, dego Kristusa.  </verse>
        <verse number="6"> Allet guoktiluša ja njálggástala olbmuiguin, muhto lehket Kristusa bálvaleaddjit geat dahkabehtet Ipmila dáhtu oppa sielus.  </verse>
        <verse number="7"> Bálvalehket áŋgirvuođain dego livččiidet Hearrá šlávat, ehpet ge olbmuid šlávat.  </verse>
        <verse number="8"> Dii diehtibehtet ahte juohkehaš oažžu bálkká Hearrás jos son dahká buori, leažžá dal friddja dahje šlávva.  </verse>
        <verse number="9"> Isidat, meannudehket šlávaiguin seammá láhkái, allet ge áitte sin! Dii diehtibehtet ahte sis ja dis lea seammá Hearrá almmis, ii ge son geahča olbmo hámi beallái.</verse>
        <section title="Ipmila olles vearjosuojit">
          <verse number="10"> Loahpas: Šaddet gievran Hearrás ja su veagalaš fámus! </verse>
          <verse number="11"> Gárvodehket Ipmila vearjosujiiguin, vai nagadivččiidet vuostálastit beargalaga gávvilis fallehemiid. </verse>
          <verse number="12"> Dasgo eat mii soađa oačči ja vara vuostái, muhto oaivámuččaid ja fámuid vuostái, máilmmi hearráid vuostái guđet ráđđejit dán áiggi seavdnjadasas, almmiid bahávuođa vuoigŋaveagaid vuostái. </verse>
          <verse number="13"> Gárvodehket dan dihtii Ipmila vearjosujiid, vai veajášeiddet vuostálastit go bahás beaivi boahtá ja bissut čuoččat go lehpet vuoitán buot. </verse>
          <verse number="14"> De bissot nanusin, boahkánastet duohtavuođain, ja gárvodehket vanhurskkisvuođa ruovdegárvvuin, </verse>
          <verse number="15"> ja atnet julggiin gáman dan geargatvuođa maid ráfi evangelium addá. </verse>
          <verse number="16"> Loktejehket álo oskku galbba mainna sáhttibehtet čáskadit buot bahákasa buolli njuolaid. </verse>
          <verse number="17"> Atnet bestojumi oaivesuoji ja Vuoiŋŋa miehki mii lea Ipmila sátni. </verse>
          <verse number="18"> Rohkadaladettiin átnot Ipmilis veahki, ja rohkadallet álelassii Vuoiŋŋas! Gohcet ja bissot nanusin rohkadallamiin buot Ipmila olbmuid ovddas. </verse>
          <verse number="19"> Rohkadallet maiddái mu ovddas ge ahte munnje addojuvvošedje rivttes sánit go raban njálbmán, vai mun sáhtášin roahkkatvuođain sárdnidit evangeliuma čiegusvuođa, </verse>
          <verse number="20"> man áirras mun lean dáppe giddagasas ge. Rohkadallet ahte mun oččošin roahkkatvuođa sárdnut nu mo galggan.</verse>
        </section>
        <section title="Loahppasánit">
          <verse number="21"> Vai dii ge dieđášeiddet makkár dilis mun lean ja mo mus manná, de Tykikos muitala didjiide buot. Son lea min ráhkis oskuviellja ja oskkáldas bálvaleaddji Hearrás. </verse>
          <verse number="22"> Aiddo dan dihtii mun vuolggahan su din lusa vai dii dieđášeiddet mo min dilli lea, ja vai son árvvosmahtášii din váimmuid fas.</verse>
          <verse number="23"> Ráfi lehkos oskuguimmiiguin, ja ráhkisvuohta ja osku mii boahtá Ipmil Áhčis ja Hearrás Jesus Kristusis! </verse>
          <verse number="24"> Árbmu lehkos buohkaiguin geat ráhkistit Hearrámet Jesus Kristusa nohkameahttun ráhkisvuođain!</verse>
        </section>
      </chapter>
    </book>
    <book title="Bávlosa girji filippilaccaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis ja Timoteusis, Jesus Kristusa bálvaleddjiin, buot Filippi bassi olbmuide guđet leat Kristus Jesusis, oktan searvegotti gehččiiguin ja bálvaleddjiiguin.</verse>
          <verse number="2"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Giittus ja rohkos searvegotti ovddas">
          <verse number="3"> Mun giittán álelassii Ipmilan go mun muittán din.  </verse>
          <verse number="4"> Juohke háve go mun rohkadalan din buohkaid ovddas, de dagan dan iluin,  </verse>
          <verse number="5"> danne go dii lehpet leamaš oasálaččat evangeliuma barggus vuosttaš beaivvi rájes gitta dássážii.  </verse>
          <verse number="6"> Ja mun lean vissis das ahte son guhte álggahii buori dagu din siste, ollašuhttá dan gitta Jesus Kristusa beaivvi rádjái.  </verse>
          <verse number="7"> Lea riekta ahte mun jurddašan nu din buohkaid birra. Dasgo mun guottán din váimmustan, ja dii lehpet buohkat seammá árpmu oasálaččat go mun, leaččan dal guoddimin láhkkiid dahje bealušteamen ja nannemin evangeliuma.  </verse>
          <verse number="8"> Ipmil lea mu duođašteaddji das mo mun áibbašan din buohkaid Kristus Jesusa njuoras ráhkisvuođain.  </verse>
          <verse number="9"> Ja dát lea mu rohkos ahte din ráhkisvuohta lassánivččii dieđu ja árvádusa hárrái, </verse>
          <verse number="10"> vai dii áddešeiddet dan mii lea mávssolaš ja livččiidet buhttásat ja láitemeahttumat Kristusa beaivvi rádjái, </verse>
          <verse number="11"> dievva vanhurskkisvuođa šattuin, maid Jesus Kristus duddjo, Ipmilii gudnin ja máidnumin.</verse>
        </section>
        <section title="Bávlosa fáŋgavuohta ja evangeliuma sárdnideapmi">
          <verse number="12"> Oskuguoimmit, mun dáhtun din diehtit ahte dat mii lea dáhpáhuvvan munnje, lea leamaš evangeliumii ovdáneapmin. </verse>
          <verse number="13"> Lea šaddan dovddusin buot ladnesoalddáhiidda ja earáide ahte mun guottán láhkkiidan Kristusa dihtii. </verse>
          <verse number="14"> Mu fáŋgavuohta lea nannen eanas oskuguimmiid oskku Hearrái, nu ahte sii leat ožžon stuorit roahkkatvuođa sárdnidit sáni balakeahttá. </verse>
          <verse number="15"> Muhtumat gal sárdnidit Kristusa gáđašvuođa ja riiddu dihtii, muhto earát dahket dan buriin dáhtuin ge, </verse>
          <verse number="16"> ja sii sárdnidit ráhkisvuođain, danne go dihtet ahte mun lean biddjojuvvon giddagassii bealuštit evangeliuma. </verse>
          <verse number="17"> Dat earát sárdnidit Kristusa bajidan dihtii iežaset, eai ge sis leat duođalaš áigumušat, dasgo sii navdet ahte sáhttet dahkat mu fáŋgavuođa losibun. </verse>
          <verse number="18"> Muhto maid dat dahká? Kristus goittot sárdniduvvo, lehkos dal behtolašvuođain dahje duohtavuođain, ja das mun illudan.</verse>
        </section>
        <section title="Eallin lea Kristus, jápmin lea vuoitu">
          <verse number="19"> Muhto mun áiggun ain illudit  dasgo mun dieđán ahte dát šaddá munnje bestojupmin, danne go dii rohkadallabehtet mu ovddas ja Jesus Kristusa Vuoigŋa lea addon munnje veahkkin. </verse>
          <verse number="20"> Ja mus lea dat vuordámuš ja doaivva ahte mun in šatta heahpadii mange áššis, muhto ahte mun dál, nugo álo ovdal ge, oaččun roahkkatvuođa hearvásmahttit Kristusa iežan rupmašis, šattaš go eallimis dahje jápmimis. </verse>
          <verse number="21"> Dasgo munnje eallin lea Kristus ja jápmin lea vuoitu. </verse>
          <verse number="22"> Muhto jos mun bázán ge dása eallit ja dat livččii ávkin mu bargui, de in dieđe goappá vállježan. </verse>
          <verse number="23"> Mun geasuhuvvon goappašiid beallái: Mun hálidivččen vuolgit dáppe eret ja leat Kristusiin, dasgo dat livččii buot buoremus. </verse>
          <verse number="24"> Muhto din dihtii lea dárbbašlaš bissut heakkas. </verse>
          <verse number="25"> Dás mun lean vissis, ja danne dieđán ahte ealán ain dáppe ja bisun din buohkaid luhtte vai dii ovdánivččiidet ja illudivččiidet oskkus. </verse>
          <verse number="26"> Ja go mun boađán fas din lusa, de dii oažžubehtet vel eambbo siva illudit Kristus Jesusis mu dihtii.</verse>
        </section>
        <section title="Sohtet evangeliuma beales Kristusa miellalágiin">
          <verse number="27"> Ellet fal dakkár eallima mii dohkke Kristusa evangeliumii, nu ahte mun – jogo dal bođežan ja ieš oinnežan din, dahje leaččan eret – beasan gullat ahte dii bissubehtet nannosit ovtta vuoiŋŋas, nu ahte soahtabehtet ovttain sieluin evangeliuma oskku beales, </verse>
          <verse number="28"> ehpet ge bala vuostálastiineattet mange láhkái. Dát lea mearka Ipmilis sidjiide ahte gáđohus vuordá sin, ja bestojupmi din. </verse>
          <verse number="29"> Dasgo Kristusa dihtii dii lehpet ožžon árpmu ehpet dušše oskut sutnje, muhto velá gillát ge su dihtii. </verse>
          <verse number="30"> Dii soahtabehtet dan seammá soađi man lehpet oaidnán mu soahtamin, ja man dál gullabehtet ahte lean ain soahtamin.</verse>
        </section>
      </chapter>
      <chapter title="Kapittel 2">
        <section title="Kristusa gulolašvuohta ja vuollegašvuohta">
          <verse number="1"> Jos dasto Kristusis lea jeđđehus, ráhkislaš árvvosmahttin, searvevuohta man Vuoigŋa addá, ja jos lea njuorasvuohta ja árkkálmastinvuohta din gaskkas,  </verse>
          <verse number="2"> de dahket dál mu ilu ollisin: Atnet searvevuođa ovttain ráhkisvuođain, ovttain jurdagiin ja mielain.  </verse>
          <verse number="3"> Allet daga maidege dušše vuovdnáivuođa ja guoros gudneáŋgirvuođa dihtii, muhto lehket ustitlaččat ja atnet earáid alibun go iežadet.  </verse>
          <verse number="4"> Allet jurddaš dušše iežadet ávkki, muhto maiddái earáid ávkki.  </verse>
          <verse number="5"> Čájehehket seammá miellalági go Kristus Jesusis lei!</verse>
          <verse number="6"> Son lei Ipmila hápmásaš, muhto ii atnán sálašin leat Ipmila láhkásaš.</verse>
          <verse number="7"> Son luobai buot das mii sus lei, válddii šláva hámi ja šattai olbmuid láhkásažžan. Son elii nugo olmmoš olbmuid gaskkas;</verse>
          <verse number="8"> son vuolidii iežas ja lei gulolaš jápmima rádjái, velá ruossa jápmima rádjái.</verse>
          <verse number="9"> Dan dihtii lea Ipmil bajidan su allagii ja addán sutnje nama buot namaid badjel,</verse>
          <verse number="10"> vai juohke čibbi sodjalahttošii Jesusa nammii, almmis, eatnama alde ja eatnama vuolde,</verse>
          <verse number="11"> ja juohke njuovčča dovddastivččii ahte Jesus Kristus lea Hearrá, Ipmil Áhččái gudnin!</verse>
        </section>
        <section title="Ipmila mánát máilmmis">
          <verse number="12"> Ráhkkásiiddán, nugo dii álo lehpet leamaš gulolaččat go mun ledjen din luhtte, de lehket dađe gulolaččabut dál go mun lean eret, ja barget baluin ja doarggistemiin vai bestojuvvošeiddet! </verse>
          <verse number="13"> Dasgo Ipmil lea dat gii duddjo din siste dan ahte dii sihke dáhttubehtet ja dahkabehtet su buori dáhtu mielde. </verse>
          <verse number="14"> Dahket buot nimmorkeahttá ja ággakeahttá, </verse>
          <verse number="15"> vai dii livččiidet láitemeahttumat ja buhttásat, Ipmila máinnehis mánát, gasku gážžáris ja jorggu sohkagotti. Das dii báitibehtet dego čuovggat máilmmis </verse>
          <verse number="16"> go doallabehtet gitta eallima sánis. De mun oaččun dan rámi Kristusa beaivvi ahte in leat bargan in ge rahčan duššás. </verse>
          <verse number="17"> Vaikko vel mu varra ge golggahuvvošii go mun buvttán ovdan din oskku oaffarin Ipmilii, de mun dattege illudan ja ávvudan dinguin buohkaiguin. </verse>
          <verse number="18"> Illudehket ja ávvudehket dii ge seammá láhkái muinna!</verse>
        </section>
        <section title="Timoteus ja Epafroditus vuolggahuvvoba Filippii">
          <verse number="19"> Luohtedettiin Hearrái Jesusii mun doaivvun fargga beassat vuolggahit Timoteusa din lusa, vai mun ge roahkasmuvašin go gulan didjiide ságaid. </verse>
          <verse number="20"> Mus ii leat oktage su lágán gii sáhttá nu duođalaččat atnit dis fuola. </verse>
          <verse number="21"> Dasgo buohkat earát bivdet dušše iežaset ávkki, eai ge dan mii gullá Jesus Kristusii. </verse>
          <verse number="22"> Muhto dii diehtibehtet man luohtehahtti Timoteus lea. Son lei dego bárdni gii veahkeha áhčis, go moai ovttas bálvaleimme evangeliuma. </verse>
          <verse number="23"> Mun doaivvun ahte sáhtášin vuolggahit su din lusa nu fargga go oainnán mo manná mu áššiin. </verse>
          <verse number="24"> Ja mun luohtán Hearrái ahte mun ge fargga beasan boahtit.</verse>
          <verse number="25"> Mun lean maiddái mearridan vuolggahit Epafroditusa din lusa. Son lea mu oskuviellja, mu bargoguoibmi ja soahteguoibmi gean dii vuolggaheiddet veahkehit mu dalle go mun dárbbašin. </verse>
          <verse number="26"> Son lea áibbašan din ja muosehuvai danne go dii leiddet gullan ahte son lei buohcamin. </verse>
          <verse number="27"> Buozus son duođaid ge lei, lahka jámi. Muhto Ipmil árpmihii su, ii ge dušše su, muhto maiddái mu, aman oažžut morraša morraša ala. </verse>
          <verse number="28"> Dan dihtii anán ge dađe deaŧaleabbon vuolggahit su din lusa, vai dii beasašeiddet illudit go oaidnibehtet su fas, ja mun ge livččen uhcit morrašis. </verse>
          <verse number="29"> Vuostáiváldet su Hearrá nammii stuora iluin, ja atnet gudnis su lágán olbmuid. </verse>
          <verse number="30"> Dasgo son lei Kristusa barggu dihtii lahka jámi go son ii seastán heakkas geahččalettiin veahkehit mu dainna mainna ieža ehpet sáhttán veahkehit mu.</verse>
        </section>
      </chapter>
      <chapter title="Kapittel 3">
        <section title="Kristus dahje birračuohpahus">
          <verse number="1"> Muđuid, oskuguimmiidan: Illudehket Hearrás! Mun in váibba geardduheames dan maid ovdal lean cealkán, ja dat addá didjiide oadjebasvuođa.</verse>
          <verse number="2"> Váruhehket beatnagiin, bahás bargiin, sis geat gáldejit iežaset.  </verse>
          <verse number="3"> Dasgo mii leat albma birračuhppojuvvon olbmot, mii geat bálvalit Ipmila Vuoiŋŋa vehkiin, ja mis lea rápmi Jesus Kristusis, eat ge luohte alcceseamet.  </verse>
          <verse number="4"> Dattege maiddái mun ge sáhtášin luohttit alccesan. Jos oktage oaivvildeažžá ahte sáhttá luohttit alccesis, de mun sáhtán dan vel eanebut.  </verse>
          <verse number="5"> Dasgo mun birračuhppojuvvojin gávccát beaivvi, gulan Israela álbmogii ja Benjamina čerdii, lean hebrealaš riegádan hebrealaččain, lága čuovvumis ledjen farisealaš,  </verse>
          <verse number="6"> doarrádallen girku áŋgirvuođain ja ledjen láitemeahttun lága čuovvumis.</verse>
          <verse number="7"> Muhto buot dan mii ovdal lei munnje vuoitu, anán dál vahágin Kristusa dihtii.  </verse>
          <verse number="8"> Duođaid, mun anán maiddái buot vahágin dan ektui mii lea ollu eanet veara, ahte dovddan Jesus Kristusa, mu Hearrá. Su dihtii mun lean massán buot, ja anán dan duššin vai oččošin Kristusa vuoitun  </verse>
          <verse number="9"> ja beasašin gullat sutnje. In fal iežan vanhurskkisvuođain, mii boahtá lágas, muhto dainna vanhurskkisvuođain mii boahtá oskkus Kristusii, man Ipmil addá sidjiide geat oskot. </verse>
          <verse number="10"> Mu áidna dáhttu lea dovdat Kristusa ja su bajásčuožžileami fámu ja šaddat oasálažžan su gillámušaide, vai šattašin su láhkásažžan go jámán nugo son jámii. </verse>
          <verse number="11"> Vare mun ge olahivččen bajásčuožžileami jábmiid luhtte!</verse>
        </section>
        <section title="Bávlos ovdagovvan">
          <verse number="12"> Mun in oaivvil ahte lean juo olahan buot dán dahje lean šaddan ollisin, muhto mun vikkan fáhtet dan, danne go Kristus Jesus lea fáhten mu. </verse>
          <verse number="13"> Oskuguoimmit, mun in jáhke iežan vel fáhten dan. Muhto dán mun dagan: Mun vajáldahtán dan mii lea maŋábealde ja faŋuhan dan mii lea ovddabealde, </verse>
          <verse number="14"> ja viegan mihttomeari guvlui vai vuoittášin dan bálkkašumi allagasas masa Ipmil lea rávkan min Kristus Jesusis. </verse>
          <verse number="15"> Jurddašehkot buohkat nu, mii geat leat ollásat. Ja jos dii jurddašehpet maidege eará láhkái, de Ipmil čielggada dan ge didjiide. </verse>
          <verse number="16"> Jotkot ovddosguvlui dan luotta mielde man mii leat čuvvon dán rádjái!</verse>
          <verse number="17"> Oskuguoimmit, atnet dii ge mu ovdagovvan, ja váldet vuhtii sin geat čuvvot dan ovdamearkka man mii leat addán didjiide. </verse>
          <verse number="18"> Mun lean dávjá cealkán didjiide ja dál ferten geardduhit gatnjaliiguin ahte olusat ellet Kristusa ruossa vašálažžan. </verse>
          <verse number="19"> Sin loahppa lea gáđohus, čoavji lea sin ipmil ja sii atnet heahpatvuođa gudnin danne go sii beroštit dušše das mii gullá dán máilbmái. </verse>
          <verse number="20"> Muhto min vánheneanan lea albmi, ja doppe mii vuordit vuolás Hearrá Jesus Kristusa beastin. </verse>
          <verse number="21"> Son nuppástuhttá min nohkavaš rupmaša ja dahká dan iežas hearvásin dahkkojuvvon rupmaša láhkásažžan dainna fámuin mainna son bidjá buot iežas vuollái.</verse>
        </section>
      </chapter>
      <chapter title="Kapittel 4">
        <verse number="1"> Oskuguimmiidan, geaid mun ráhkistan ja áibbašan, mu illu ja mu vuoitokruvdnu, bissot nappo nanusin Hearrás, ráhkkásiiddán!</verse>
        <section title="Rávvagat soabalašvuođa ja láđisvuođa birra">
          <verse number="2"> Mun rávven Euodia ja Syntyke: Soabadeahkki Hearrás!  </verse>
          <verse number="3"> Ja de bivddán du ge, oskkáldas Synzygos, veahkehit dán guoktá, dasgo soai leaba soahtan evangeliuma ovddas muinna, Klemensiin ja mu eará bargoguimmiiguin, geaid namat leat čállojuvvon eallima girjái.</verse>
          <verse number="4"> Illudehket álelassii Hearrás! Vel oktii cealkkán: Illudehket!  </verse>
          <verse number="5"> Dovdoset buot olbmot ahte dii lehpet láđđásat. Hearrá lea lahka!  </verse>
          <verse number="6"> Allet ane morraša mastege! Buktet baicca buot dárbbuideattet ovdan Ipmilii rohkadallamiin ja ánodemiin giitevašvuođain!  </verse>
          <verse number="7"> De Ipmila ráfi, mii manná buot jierpmi badjel, várjala din váimmuid ja jurdagiid Kristus Jesusis.</verse>
          <verse number="8"> Loahpas, oskuguoimmit: Váldet vuhtii buot dan mii lea duohta, gudnálaš, riekta ja buhtis, buot dan mii lea ráhkistan ja gudnejahttin veara, juohke buori dábi ja buot mii ánssáša rámi!  </verse>
          <verse number="9"> Dahket dan maid lehpet oahppan ja vuostáiváldán, oaidnán ja gullan mus. De ráfi Ipmil lea dinguin.</verse>
        </section>
        <section title="Giittus attáldaga ovddas">
          <verse number="10"> Hearrá lea addán munnje dan stuora ilu ahte dii fas lehpet ealljáruššan atnit mus fuola. Dii lehpet gal dahkan dan ovdal ge, muhto dalle dis ii lean vejolašvuohta dahkat maidege. </verse>
          <verse number="11"> Mun in cealkke dán danne ahte mus livččii váilon mihkkege, dasgo mun lean oahppan duhtat dasa mii mus lea. </verse>
          <verse number="12"> Mun dieđán maid mearkkaša eallit geafivuođas ja maiddái valljivuođas. Mun lean duođaid muosáhan buot, sihke nelgon ja borran gallás, eallán sihke valljivuođas ja vádjitvuođas. </verse>
          <verse number="13"> Buot nagadan su siste guhte dahká mu gievran.</verse>
          <verse number="14"> Dattege dii lehpet dahkan bures go veahkeheiddet mu áŧestusain. </verse>
          <verse number="15"> Dii filippilaččat diehtibehtet ahte go mun sárdnidišgohten evangeliuma ja vulgen Makedonias, de leiddet áidna searvegoddi mii veahkehii mu mu sisaboađuiguin ja olggosgoluiguin. </verse>
          <verse number="16"> Jo dalle go ledjen Tessalonikas, dii sáddiidet munnje eanet go oktii daid maid mun dárbbašin. </verse>
          <verse number="17"> Duođaid, mun in váinnut din attáldagaid, muhto mun sávan dan ahte din bargu šattašii didjiide vel stuorit vuoitun. </verse>
          <verse number="18"> Mun lean ožžon buot maid lehpet addán munnje, ja dál mus lea vallji. Mus lea eanet go dárbbašan dál go lean ožžon dan maid dii leiddet bidjan munnje Epafroditusa mielde. Dat lei dego njálggahájat oaffar maid Ipmil vuostáiváldá iluin, ja mii lea su miela mielde. </verse>
          <verse number="19"> Mu Ipmil addá didjiide buot maid dárbbašehpet hearvás riggodagainis Kristus Jesusis. </verse>
          <verse number="20"> Min Ipmilii ja Áhččái lehkos gudni álo ja agálašvuhtii! Amen.</verse>
        </section>
        <section title="Loahppasátni">
          <verse number="21"> Celket dearvvuođaid juohke bassi olbmui gii lea Kristus Jesusis. Oskuguoimmit geat leat muinna dáppe, celket didjiide dearvvuođaid. </verse>
          <verse number="22"> Ja buot Ipmila olbmot celket didjiide dearvvuođaid, erenoamážit sii geat leat keaisára bálvalusas.</verse>
          <verse number="23"> Hearrámet Jesus Kristusa árbmu lehkos din vuoiŋŋain!</verse>
        </section>
      </chapter>
    </book>
    <book title="Bávlosa girji kolossalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, gii Ipmila dáhtu mielde lea Kristus Jesusa apoasttal, ja min oskuvieljas Timoteusis </verse>
          <verse number="2"> Kolossa bassi olbmuide, min oskuguimmiide geat oskot Kristusii. Árbmu lehkos dinguin ja ráfi Ipmilis, Áhčisteamet!</verse>
        </section>
        <section title="Giittus ja rohkos searvegotti ovddas">
          <verse number="3"> Mii álelassii giitit Ipmila, Hearrámet Jesus Kristusa Áhči, go mii rohkadallat din ovddas.  </verse>
          <verse number="4"> Dasgo mii leat gullan din oskku birra Kristus Jesusii ja dan ráhkisvuođa birra mii dis lea buot bassi olbmuide,  </verse>
          <verse number="5"> dan mii boahtá dan doaivvus mii lea vurkejuvvon didjiide almmis. Dán doaivvu birra dii gulaidet juo dalle go didjiide sárdniduvvui duohtavuođa sátni, go evangelium  </verse>
          <verse number="6"> bođii din lusa. Dát evangelium šaddada šattuid ja viidána miehtá máilmmi, ja nu dat lea dahkan din luhtte ge gitta dan beaivvi rájes go dii beasaidet gullat Ipmila árpmu birra ja dovddiideiddet dan nu mo dat duođaid lea.  </verse>
          <verse number="7"> Dán dii beasaidet oahppat min ráhkis bargoguoimmis Epafrasas, gii lea oskkáldas Kristusa bálvaleaddji min dihtii.  </verse>
          <verse number="8"> Son lea maiddái muitalan midjiide dan ráhkisvuođa birra man Vuoigŋa lea duddjon dis.</verse>
          <verse number="9"> Dan dihtii mii eat leat heaitán rohkadallamis din ovddas gitta dan beaivvi rájes go mii gulaimet din birra. Min rohkos lea ahte dii oččošeiddet diehtit ollásit Ipmila dáhtu ja oččošeiddet buot vuoiŋŋalaš viisodaga ja áddejumi. </verse>
          <verse number="10"> Mii rohkadallat ahte sáhtášeiddet vádjolit dohkálažžan Hearrái, ja juohke dáfus dahkat dan mii lea su miela mielde go dii šaddadehpet šattuid buot buriid daguiguin ja dovdiidehpet Ipmila čiekŋaleabbot. </verse>
          <verse number="11"> Vare buot su hearvásvuođa fápmu nannešii din nu ahte dii álo livččiidet gierdavaččat ja guhkesmielalaččat.</verse>
        </section>
        <section title="Kristusa soabahus">
          <verse number="12"> Giitet iluin Áhči gii lea dahkan din dohkálažžan oažžut oasi bassi olbmuid árbbis mii lea čuovgasa riikkas. </verse>
          <verse number="13"> Dasgo son lea gádjon min seavdnjadasa válddis ja sirdán min ráhkis Bártnis riikii, </verse>
          <verse number="14"> son gii lea min lonástus, suttuid ándagassii addojupmi.</verse>
          <verse number="15"> Son lea oaidnemeahttun Ipmila govva, vuosttašriegádeaddji, ovdal buot sivdnádusa.</verse>
          <verse number="16"> Dasgo su siste sivdniduvvui buot, buot mii lea almmis ja eatnama alde, oinnolaš ja oaidnemeahttun, truvnnut ja hearrávuođat, oaivámuččat ja fámut – buot lea sivdniduvvon su bokte ja su várás.</verse>
          <verse number="17"> Son lea ovdal buot, ja buot bissu su siste.</verse>
          <verse number="18"> Son lea rupmaša oaivi, ja su rumaš lea girku. Son lea álgu, vuosttašriegádeaddji jábmiid gaskkas, vai son juohke dáfus livččii vuosttamuš.</verse>
          <verse number="19"> Dasgo su siste Ipmil dáhtui orrut oppa dievasvuođainis,</verse>
          <verse number="20"> ja su bokte soabahit buot sivdnádusa iežainis, buot mii lea eatnama alde ja almmis, go son varainis ruossa alde dagai ráfi.</verse>
          <verse number="21"> Oktii dii ge leiddet vierrásat Ipmilii ja leiddet su vašálaččat go eliidet bahás daguideattet mielde. </verse>
          <verse number="22"> Muhto dál son lea soabahan din iežainis, go Kristus gillái jápmima eatnanlaš rupmašisttis vai son sáhtášii doalvut din iežas muođuid ovdii bassin, vigiheapmin ja láitemeahttumin. </verse>
          <verse number="23"> Dii galgabehtet fal bissut oskkus, nana vuođu alde, gáiddakeahttá dan doaivagis man oaččuidet go gulaidet evangeliuma. Dát evangelium lea sárdniduvvon buot sivdnádusaide almmi vuolde, ja mun, Bávlos, lean šaddan dan bálvaleaddjin.</verse>
        </section>
        <section title="Bávlosa gillámušat ja bálvalus searvegottiide">
          <verse number="24"> Dál mun illudan go gillán din dihtii. Dan mii velá váilu Kristusa áŧestusain, mun ollašuhtán iežan rupmašis su rupmaša dihtii, mii lea girku. </verse>
          <verse number="25"> Dán bálvaleaddjin mun lean šaddan go Ipmil lea addán munnje dállodoalli doaimma din gaskkas: ollašuhttit Ipmila sáni bálvalusa dievaslaččat. </verse>
          <verse number="26"> Dát čiegusvuohta lea leamaš čihkosis áiggi álggu rájes ja buot buolvvaide, muhto dál Ipmil lea almmustahttán dan bassi olbmuidasas. </verse>
          <verse number="27"> Sidjiide Ipmil hálidii dieđihit man hearvái ja rikkis dát čiegusvuohta lea báhkiniidda: Kristus din gaskkas, hearvásvuođa doaivva! </verse>
          <verse number="28"> Su mii sárdnidit, ja mii cuiget ja oahpahit juohkehačča buot viisodagain vai veahkehivččiimet juohke olbmo šaddat ollisin Kristusis. </verse>
          <verse number="29"> Dán várás mun ražan ja soađan su fámuin guhte fámolaččat duddjo mu siste.</verse>
        </section>
      </chapter>
      <chapter title="Kapittel 2">
        <verse number="1"> Mun dáhtun din diehtit man garrasit mun soađan din ovddas ja Laodikea olbmuid ja buot earáid ovddas geat eai leat vel oaidnán mu muođus muhtui.  </verse>
        <verse number="2"> Mun sávan ahte sin váimmut arvvosmahttojuvvošedje, nu ahte ráhkisvuohta ovttastahtášii sin ja sii ollešedje čiekŋalis ja rikkis áddejupmái ja dovdui Ipmila čiegusvuođa birra, mii lea Kristus.  </verse>
        <verse number="3"> Dasgo su sisa leat čihkkojuvvon buot viisodaga ja dieđu dávvirat.  </verse>
        <verse number="4"> Dán mun cealkkán amas oktage beahttit din fillejeaddji sániiguin.  </verse>
        <verse number="5"> Dasgo vaikko mun ieš in leat rumašlaččat din lahka, de vuoiŋŋastan lean din luhtte, ja mun illudan go oainnán buori ortnega ja nana oskku Kristusii mii lea din gaskkas.</verse>
        <section title="Eallin Kristusis">
          <verse number="6"> Go dii lehpet vuostáiváldán Kristusa Hearrán, de vádjolehket su siste.  </verse>
          <verse number="7"> Ruohtastuvvet sutnje ja huksejehket su ala! Bissot nannosit oskkus nugo lehpet oahpahuvvon, ja giitalehket Ipmila valljugasat!  </verse>
          <verse number="8"> Váruhehket amas oktage giellat din máilmmálaš viisodagain ja duššálaš behtolašvuođain mat čuvvot olbmuid árbevieruid ja bohtet dán máilmmi álgofámuin, eai ge Kristusis.  </verse>
          <verse number="9"> Dasgo su siste orru rumašlaččat oppa ipmilvuođa dievasvuohta, </verse>
          <verse number="10"> ja su siste dii ge lehpet ožžon oasi dán dievasvuođas, dasgo son lea buot oaivámuččaid ja fámuid oaivi. </verse>
          <verse number="11"> Su siste lehpet dii ge birračuhppojuvvon, ehpet olbmo gieđain, muhto Kristusa birračuohpahusain, dalle go nuolaidet eret suttolaš rupmaša. </verse>
          <verse number="12"> Dasgo gásttas dii hávdáduvvuidet suinna, ja gásttas dii bajásčuoččáldahttojuvvuidet ge suinna go oskkuidet Ipmila fápmui mii bajásčuoččáldahtii Kristusa jábmiid luhtte. </verse>
          <verse number="13"> Dii leiddet jápmán rihkkumiiddádet ja birračuohpakeahtes dilidet dihtii. Muhto Ipmil dagai din ge eallin oktan Kristusiin go attii midjiide buohkaide buot min suttuid ándagassii. </verse>
          <verse number="14"> Son sihkui eret vealgegirjji mii lei min vuostái buot dan gáibádusaiguin ja válddii dan eret go návlii dan russii. </verse>
          <verse number="15"> Son vearjjohuhtii oaivámuččaid ja fámuid ja boalggahii sin albmosii go son Kristusis vuittii sin.</verse>
        </section>
        <section title="Olbmuid vearrebáhkkomat">
          <verse number="16"> Danne ii oktage oaččo dubmet din dan dihtii maid borrabehtet dahje juhkabehtet, ii ge allabasiid, mánnovuođu dahje sábbáha dihtii. </verse>
          <verse number="17"> Buot dát leat dušše dan suoivvan mii boahtá, muhto duohtavuohta lea Kristus ja su rumaš. </verse>
          <verse number="18"> Din vuoitobálkkašumi ii oaččo váldit oktage, gii čuoččuha vearri vuollegašvuođa ja eŋgeliid bálvaleami. Dakkár olbmot guorahallet álo iežaset oainnáhusaid ja čeavlástallet almmá siva haga máilmmálaš jurdagiiddisetguin </verse>
          <verse number="19"> eai ge doala gitta sus gii lea oaivi. Son fuolaha oppa rupmaša ja čatná dan oktii lađđasiiguin ja suonaiguin, nu ahte dat šaddá nu mo Ipmil diktá dan šaddat. </verse>
          <verse number="20"> Jos dii Kristusiin lehpet jápmán eret dán máilmmi álgofámuin, manne ain eallibehtet dego gulašeiddet dán máilbmái ja doalašeiddet dan gohččumiid: </verse>
          <verse number="21"> «Ale váldde», «ale máistte», «ale guoskkat»? </verse>
          <verse number="22"> Buot leat dakkárat mat geavahuvvojit ja dasto duššet. Dát leat dušše olbmuid báhkkomat ja oahppu. </verse>
          <verse number="23"> Dakkár iešráhkaduvvon ipmilbálvalus, vearri vuollegašvuohta ja rupmaša givssideapmi gal sáhttet adnojuvvot viissisvuohtan, muhto dain ii leat mihkkege gudniid, dat duhtadit dušše oaččálaš himuid.</verse>
        </section>
      </chapter>
      <chapter title="Kapittel 3">
        <section title="Boares luondu ja ođđa olmmoš">
          <verse number="1"> Go dii dal lehpet bajásčuoččáldahtton Kristusiin, de ohcet dan mii lea badjin, gos Kristus lea čohkkámin Ipmila olgeš gieđa bealde.  </verse>
          <verse number="2"> Váinnuhehket dan mii lea badjin, allet ge dan mii lea eatnama alde.  </verse>
          <verse number="3"> Dii han lehpet jápmán, ja din eallin lea čihkkojuvvon Kristusiin Ipmilii.  </verse>
          <verse number="4"> Muhto go Kristus, din eallin, almmustuvvá, de dii ge almmustuvvabehtet suinna hearvásvuođas.</verse>
          <verse number="5"> Jámihehket dalle buot eatnanlašvuođa din siste: furrošeami, nuoskivuođa, oaččálaš himuid, bahás anistumi ja ruhtaváibmilvuođa mii lea eahpeipmilbálvaleapmi.  </verse>
          <verse number="6"> Dákkáriid dihtii Ipmila moarri deaivida eahpegulolaččaid.  </verse>
          <verse number="7"> Sin searvvis vádjoleiddet maiddái dii ge dalle go eliidet dáin suttuin.  </verse>
          <verse number="8"> Muhto dál fertebehtet guođđit buot dáid: moari, hohppuivuođa, bahávuođa, bilkideami ja fasttes ságaid.  </verse>
          <verse number="9"> Allet ge gielis guhtet guimmiidasadet! Dasgo dii lehpet nuollan eret boares luonddu ja dan daguid </verse>
          <verse number="10"> ja gárvodan ođđa olbmuin mii álo ođasmahttojuvvo nu ahte oahppá dovdat Ipmila ja šaddá sivdnideaddjis gova mielde. </verse>
          <verse number="11"> De ii leat šat greikalaš dahje juvddálaš, birračuhppojuvvon dahje birračuohpakeahtes olmmoš, barbára, skytalaš, šlávva dahje friddja, muhto Kristus lea buot ja buohkaid siste.</verse>
          <verse number="12"> Go dii lehpet Ipmila válljejuvvon, bassi ja ráhkistuvvon olbmot, de gárvodehket dan dihtii njuoras árkkálmastinvuođain, buorrevuođain, ustitlašvuođain, vuollegašvuođain ja gierdavašvuođain, </verse>
          <verse number="13"> nu ahte dii gierdabehtet guhtet guimmiideattet ja addibehtet ándagassii guhtet guoibmáseattet, jos nuppis leš váidámuš nuppi vuostái. Nugo Hearrá lea addán ándagassii didjiide, nu galgabehtet dii ge addit ándagassii guhtet guoibmáseattet. </verse>
          <verse number="14"> Muhto ovddimustá, gárvodehket ráhkisvuođain mii lea ollisvuođa báddi. </verse>
          <verse number="15"> Ráđđejehkos Kristusa ráfi din váimmuin, dasgo dasa dii lehpet rávkojuvvon ovtta ja seammá rupmaša lahttun. Ja lehket giitevaččat! </verse>
          <verse number="16"> Orros Kristusa sátni valljugasat din gaskkas. Oahpahehket ja cuiggodehket guhtet guimmiideattet buot viissisvuođain. Lávlot Ipmilii giitevaš váimmus sálmmaid, giittuslávlagiid ja vuoiŋŋalaš lávlagiid. </verse>
          <verse number="17"> Buot maid dii dahkabehtet, sániin dahje daguin, dahket dan Hearrá Jesusa nammii giittedettiin Ipmil Áhči su bokte.</verse>
        </section>
        <section title="Ruoktu ja bearaš">
          <verse number="18"> Áhkát, lehket boatnjádet vuolibuččat, nugo lea vuogas sidjiide geat oskot Hearrái. </verse>
          <verse number="19"> Boatnját, ráhkistehket áhkádet, allet ge leage boarkkat sutnje. </verse>
          <verse number="20"> Mánát, jeagadehket vánhemiiddádet juohke dáfus, dasgo dat lea Hearrá dáhtu mielde. </verse>
          <verse number="21"> Áhčit, allet álo háhtte mánáideattet amaset hearddohuvvat. </verse>
          <verse number="22"> Šlávat, jeagadehket eatnanlaš isidiiddádet juohke dáfus. Allet leage guoktilaččat, dego sii geat vigget dohkket olbmuide, muhto jeagadehket sin vuoigatlaš ja duođalaš váimmuiguin Hearrá balus. </verse>
          <verse number="23"> Buot maid dii dahkabehtet, dahket dan oppa sielus, dii han bálvalehpet Hearrá ehpet ge olbmuid. </verse>
          <verse number="24"> Dii diehtibehtet ahte Hearrás dii oažžubehtet árbbi bálkán. Bálvalehket Hearrá Kristusa. </verse>
          <verse number="25"> Son gii lea dahkan veriid, oažžu das ráŋggáštusa. Dasgo Ipmil ii geahča olbmo hámi beallái.</verse>
        </section>
      </chapter>
      <chapter title="Kapittel 4">
        <verse number="1"> Isidat, meannudehket šlávaideattetguin vuoigadis ja govttolaš láhkái, dasgo dii diehtibehtet ahte dis ge lea Hearrá almmis.</verse>
        <section title="Rohkos ja dearvvuođat">
          <verse number="2"> Lehket bissovaččat rohkosis, gohcet ja rohkadallet ja giitet Ipmila!  </verse>
          <verse number="3"> Rohkadallet min ovddas ge, ahte Ipmil rabašii sánis uvssa, vai mii beasašeimmet sárdnidit Kristusa čiegusvuođa, man dihtii mun dál lean giddagasas.  </verse>
          <verse number="4"> Rohkadallet ahte mun almmuhivččen dan čiegusvuođa nugo berren.</verse>
          <verse number="5"> Meannudehket viisásit singuin geat leat olggobealde, ja atnet ávkin juohke vuogas liibba.  </verse>
          <verse number="6"> Lehkoset din sánit álelassii ustitlaččat, seaguhuvvon sálttiin, vai dii áddešeiddet mo berre vástidit juohkehažžii.</verse>
          <verse number="7"> Tykikos muitala didjiide buot mii guoská munnje. Son lea ráhkis oskuviellja ja oskkáldas bálvaleaddji ja bargoguoibmi Hearrá barggus.  </verse>
          <verse number="8"> Mun vuolggahan su din lusa aiddo danne vai dii beasašeiddet gullat ságaid midjiide, ja ahte son arvvosmahtášii din váimmuid.  </verse>
          <verse number="9"> Su mielde vuolggahan Onesimusa, oskkáldas ja ráhkis oskuvielja, gii lea okta dis. Soai sáhttiba muitalit didjiide buot mii lea dáhpáhuvvan dáppe.</verse>
          <verse number="10"> Aristarkos, mu fáŋgaguoibmi, cealká didjiide dearvvuođaid, ja nu dahká maiddái Markus, Barnabasa vuosttaš vilbealli. Dii lehpet juo ožžon gohččumiid su birra; vuostáiváldet su bures jos boahtá. </verse>
          <verse number="11"> Jesus, gii maiddái gohčoduvvo Justusin, cealká maid dearvvuođaid. Dát golmmas leat áidna birračuhppojuvvon olbmát geat leat ovttas muinna Ipmila riikka barggus, ja sii leat leamaš munnje stuora jeđđehussan. </verse>
          <verse number="12"> Epafras, Jesus Kristusa bálvaleaddji, gii lea okta dis, cealká didjiide dearvvuođaid. Son soahtá álo din ovddas rohkosiinnis, vai dii bisošeiddet ollisin ja juohke dáfus geargadin dahkat Ipmila dáhtu. </verse>
          <verse number="13"> Mun duođaštan ahte son lea bargamin váibbakeahttá din ovddas ja sin ovddas geat ásset Laodikeas ja Hierapolisas. </verse>
          <verse number="14"> Min ráhkis Lukas, doavttir, cealká didjiide dearvvuođaid, ja maiddái Demas.</verse>
          <verse number="15"> Celket dearvvuođaid Laodikea oskuguimmiide, nu maiddái Nymfai ja dan searvegoddái mii čoaggana su vissui. </verse>
          <verse number="16"> Go dii lehpet lohkan dán girjji, de atnet fuola ahte dat lohkkojuvvo maiddái Laodikea searvegottis, ja ahte dii gis lohkabehtet dan girjji man lean sádden Laodikeai. </verse>
          <verse number="17"> Celket Arkipposii: Muitte doaimmahit dan bálvalusbarggu man Hearrá lea addán dutnje.</verse>
          <verse number="18"> Mun, Bávlos, čálán dása dáid dearvvuođaid gieđainan: Allet vajáldahte mu láhkkiid! Árbmu lehkos dinguin!</verse>
        </section>
      </chapter>
    </book>
    <book title="Bávlosa vuosttaš girji tessalonikalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Silvanusis ja Timoteusis Tessalonika searvegoddái, mii eallá Ipmil Áhčis ja Hearrás Jesus Kristusis. Árbmu ja ráfi lehkos dinguin!</verse>
        </section>
        <section title="Bávlos illuda searvegotti dihtii">
          <verse number="2"> Mii giitit álo Ipmila din buohkaid ovddas go muitit din rohkadusaineamet.  </verse>
          <verse number="3"> Ipmila ja Áhči muođuid ovddas mii álo muittašit mo din osku duddjo buriid daguid, mo dii bargabehtet ráhkisvuođas ja mo dii lehpet gierdavaččat doaivagis Hearrámet Jesus Kristusii.  </verse>
          <verse number="4"> Ipmil ráhkista din, oskuguoimmit, ja mii diehtit ahte dii lehpet válljejuvvon.  </verse>
          <verse number="5"> Dasgo min evangelium ii boahtán din lusa dušše sániiguin, muhto maiddái fámuin, Bassi Vuoiŋŋain ja nana vissisvuođain. Dii diehtibehtet ieža mo mii eliimet din dihtii go leimmet din luhtte.  </verse>
          <verse number="6"> Dii čuovuidet min ja maiddái Hearrá ovdamearkka, ja vaikko dis lei stuora áŧestus, de dii válddiidet vuostái sáni dainna iluin maid Bassi Vuoigŋa addá.  </verse>
          <verse number="7"> Nu šattaidet ovdagovvan buohkaide geat oskot, sihke Makedonias ja Akaias.  </verse>
          <verse number="8"> Dasgo Hearrá sátni lea dis viidánan dego skájanas, ii ge dušše Makedoniai ja Akaiai, muhto juohke sajis din osku Ipmilii lea šaddan dovddusin, nu ahte mii eat dárbbaš sárdnut das maidege.  </verse>
          <verse number="9"> Sii muitalit ieža mo dii vuostáiválddiidet min ja mo dii jorggiheiddet Ipmila guvlui eahpeipmiliin eret, bálvalit ealli ja duohta Ipmila </verse>
          <verse number="10"> ja vuordit almmis su Bártni, Jesusa, gean Ipmil bajásčuoččáldahtii jábmiid luhtte, su guhte gádju min boahttevaš moaris.</verse>
        </section>
      </chapter>
      <chapter title="Kapittel 2">
        <section title="Bávlosa ovddit galledeapmi Tessalonikas">
          <verse number="1"> Oskuguoimmit, dii han diehtibehtet ieža ahte min galledeapmi din luhtte ii lean duššás.  </verse>
          <verse number="2"> Vaikko mii leimmet gillán ja illástuvvon Filippis nugo diehtibehtet, de Ipmil attii midjiide roahkkatvuođa sárdnidit evangeliumis didjiide, fuolakeahttá garra vuostehágus.  </verse>
          <verse number="3"> Mii eat sárdnidan didjiide čádjideamis, buhtismeahttun áigumušas eat ge behtolašvuođas.  </verse>
          <verse number="4"> Muhto Ipmil lea atnán min dohkálažžan nu ahte evangelium lea oskkilduvvon midjiide. Go mii sárdnut, de eat sártno vai dohkkešeimmet olbmuide, muhto baicca Ipmilii guhte guorahallá min váimmuid.  </verse>
          <verse number="5"> Dasgo mii eat goassege viggan oalgguhit din sániiguin, nugo diehtibehtet, eat ge čiegus ávkkástallamiin, das lea Ipmil min duođašteaddji.  </verse>
          <verse number="6"> Mii eat bivdán gudni olbmuin, eat dis eat ge earáin,  </verse>
          <verse number="7"> vaikko mii livččiimet sáhttán gáibidit dan árvvu mii mis lea Kristusa apoasttalin, muhto mii leimmet baicca láđđásat didjiide. Dego njamaheaddji eadni dikšumin mánáidis,  </verse>
          <verse number="8"> mii hálideimmet njuoras ráhkisvuođas addit didjiide eat dušše Ipmila evangeliuma, muhto maiddái iežamet heakka. Dasgo dii lehpet šaddan ráhkisin midjiide.  </verse>
          <verse number="9"> Oskuguoimmit, dii han muitibehtet mo mii barggaimet ražaimet. Mii barggaimet ijatbeaivvi amamet šaddat didjiide noađđin go sárdnideimmet Ipmila evangeliuma didjiide. </verse>
          <verse number="10"> Dii han lehpet duođašteaddjit dasa, ja nu lea Ipmil ge, ahte min eallin din gaskkas guđet oskubehtet, lei bassi, vuoigatlaš ja láitemeahttun. </verse>
          <verse number="11"> Dii diehtibehtet maiddái ahte mii dagaimet dinguin juohkehaččain nugo áhčči dahká mánáidisguin. </verse>
          <verse number="12"> Mii rávviimet ja jeđđiimet din ja ávžžuheimmet din eallit dohkálažžan Ipmilii, gii rávká din riikasis ja hearvásvuohtasis.</verse>
          <verse number="13"> Dan dihtii mii heaittekeahttá giitalit Ipmila go dii vuostaiválddiidet Ipmila sáni man dii gulaidet min sárdnideamen didjiide, ehpet olbmuid sátnin, muhto danin mii dat duođaid lea, Ipmila sátnin, mii maiddái duddjo din siste guđet oskubehtet. </verse>
          <verse number="14"> Oskuguoimmit, didjiide lea dáhpáhuvvan dat seammá mii dáhpáhuvai Judeas Ipmila searvegottiide, daidda mat gullet Kristus Jesusii. Dasgo dii lehpet gillán dan seammá iežadet riikkaguimmiin maid sii leat gillán juvddálaččain, </verse>
          <verse number="15"> sii geat godde Hearrá Jesusa ja profehtaideaset ja leat doarrádallan min. Sii eai leat Ipmila miela mielde ja leat buot olbmuid vuostái, </verse>
          <verse number="16"> dasgo sii hehttejit min sárdnideames báhkiniidda, amaset dat bestojuvvot. Dan láhkái sii álelassii devdet suttuideaset mihtu. Muhto moarri lea juksan sin ge ollásit.</verse>
        </section>
        <section title="Bávlos áigu fas galledit tessalonikalaččaid">
          <verse number="17"> Oskuguoimmit, oanehis áigái mii earuhuvvuimet dis, muhto dušše olgguldasat, eat ge min váimmuin. Mii ohcaleimmet din ja duođaid hálideimmet oaidnalit dinguin. </verse>
          <verse number="18"> Danne dáhtuimet boahtit din lusa, ja mun, Bávlos, geahččalin oktii ja guktii, muhto Sáhtán hehttii min. </verse>
          <verse number="19"> Gii lea min doaivva, illu ja vuoitokruvdnu Hearrámet Jesusa ovddas go son boahtá, jos ehpet dii? </verse>
          <verse number="20"> Duođaid, dii lehpet min gudni ja illu!</verse>
        </section>
      </chapter>
      <chapter title="Kapittel 3">
        <verse number="1"> Dan dihtii, go mii eat šat sáhttán gierdat dán, de mearrideimmet báhcit Atenii iehčanassii  </verse>
        <verse number="2"> ja vuolggaheimmet Timoteusa din lusa, min oskuvielja ja Ipmila bargoguoimmi Kristusa evangeliuma bálvalusas. Son galggai nannet ja arvvosmahttit din oskku,  </verse>
        <verse number="3"> amas oktage jorralit dáin áŧestusain. Dii han ieža diehtibehtet ahte dát leat biddjojuvvon min ala.  </verse>
        <verse number="4"> Juo dalle go mii leimmet din luhtte, de celkkiimet didjiide ovddalgihtii ahte mii áŧestuvvat. Nu geavai ge, nugo diehtibehtet.  </verse>
        <verse number="5"> Dan dihtii go mun in gierdan šat vuordit, de vuolggahin Timoteusa din lusa oažžut čielgasa din oskkus, lei go geahččaleaddji veadján fillet din, nu ahte min bargu lei duššás.</verse>
        <verse number="6"> Dál lea Timoteus aiddo máhccan din luhtte ja lea buktán buriid ságaid din oskku ja ráhkisvuođa birra. Son muitala ahte dii čađat jurddašehpet min iluin ja áibbašehpet oaidnit min fas, seammá láhkái go mii gis áibbašit oaidnit din.  </verse>
        <verse number="7"> Dan dihtii, oskuguoimmit, lea din osku arvvosmahttán min buot min áŧestusain ja heđiin.  </verse>
        <verse number="8"> Dál mii duođaid eallit fas go mii diehtit ahte dii bissubehtet nanusin Hearrás.  </verse>
        <verse number="9"> Mo mii sáhtášeimmet ge doarvái giitit Ipmila din dihtii, buot dan ilu ovddas man dii lehpet addán midjiide ja mii deavdá min Ipmila muođuid ovddas. </verse>
        <verse number="10"> Ijatbeaivvi mii átnut beassat fas oaidnalit dinguin ja addit didjiide dan mii velá váilu din oskkus. </verse>
        <verse number="11"> Vare Ipmil ieš, Áhččámet, ja Hearrámet Jesus láidestivččii min din lusa! </verse>
        <verse number="12"> Ja vare Hearrá lasihivččii ja riggodahtášii din ráhkisvuođa guhtet guimmiidasadet ja buohkaide, nugo mis ge lea ráhkisvuohta didjiide, </verse>
        <verse number="13"> vai din váimmut nannejuvvošedje, ja dii livččiidet láitemeahttumat bassivuođas min Ipmila ja Áhči ovddas, go Hearrámet Jesus boahtá oppa bassi veagainis.</verse>
      </chapter>
      <chapter title="Kapittel 4">
        <section title="Ovdáneapmi bassivuođas ja ráhkisvuođas">
          <verse number="1"> Dasto velá, oskuguoimmit, go dii lehpet oahppan mis mo dii galggašeiddet vádjolit Ipmila miela mielde, nugo juo dahkabehtet ge, de mii ávžžuhit ja rávvet din Hearrá Jesusa nammii ain ovdánit das.  </verse>
          <verse number="2"> Dii han diehtibehtet makkár gohččumiid mii attiimet didjiide Hearrá Jesusa nammii.  </verse>
          <verse number="3"> Dasgo Ipmila dáhttu lea ahte dahkkojuvvobehtet bassin, nu ahte fasttášehpet furrošeami,  </verse>
          <verse number="4"> ja ahte juohkehaš ádde mo son oažžu áhkás bassivuođas ja gudnis,  </verse>
          <verse number="5"> ii ge anistumi himuin dego báhkinat guđet eai dovdda Ipmila.  </verse>
          <verse number="6"> Son dáhttu maiddái ahte ii oktage daga veriid oskuguoibmásis dahje beahte su dákkár áššiin. Hearrá ráŋggášta buot dakkáriid, nugo mii ovdal juo leat cealkán ja nannosit duođaštan didjiide.  </verse>
          <verse number="7"> Dasgo Ipmil ii rávkan min buhtismeahttunvuhtii, muhto bassivuhtii.  </verse>
          <verse number="8"> Dan dihtii, dat guhte hilgu dán rávvaga, ii hilggo olbmo, muhto Ipmila, guhte addá didjiide Bassi Vuoiŋŋas.</verse>
          <verse number="9"> Vieljalaš ráhkisvuođa hárrái ii dárbbaš čállit didjiide, dasgo dii lehpet ieža oahppan Ipmilis ráhkistit guhtet guimmiideattet. </verse>
          <verse number="10"> Dii čájehehpet dán ráhkisvuođa buot oskuguimmiide oppa Makedonias. Dattege mii movttiidahttit din, oskuguoimmit, ovdánit velá eambbo </verse>
          <verse number="11"> ja atnit gudnin eallit ráfálaččat, fuolahit iežadet áššiid ja bargat gieđaideattetguin, nugo mii leat gohččon din. </verse>
          <verse number="12"> Go vádjolehpet nu, de vuoitibehtet árvvu dain olbmuin guđet leat olggobealde, ehpet ge dárbbaš geange veahki.</verse>
        </section>
        <section title="Go Hearrá boahtá">
          <verse number="13"> Oskuguoimmit, mii dáhtošeimmet din diehtit mii dáhpáhuvvá sidjiide geat leat oađđán jápmimii, amadet moraštit nugo dat geat leat almmá doaivaga haga. </verse>
          <verse number="14"> Jos mii oskut ahte Jesus lea jápmán ja bajásčuožžilan, de mii maiddái oskut ahte Ipmil oktan suinna doalvu eallimii sin geat leat oađđán jápmimii. </verse>
          <verse number="15"> Dán mii cealkit didjiide Hearrá sátnin: Mii geat dál leat eallimin ja báhcit dassážii go Hearrá boahtá, eat eisege boađe sin ovdal geat leat oađđán jápmimii. </verse>
          <verse number="16"> Dasgo go gohččun čuodjá, ja váldoeŋgela jietna gullo ja Ipmila báson skádjá, dalle Hearrá ieš njiedjá almmis ja vuosttažin bajásčuožžilit sii geat leat jápmán Kristusis. </verse>
          <verse number="17"> Oktan singuin rohttašuvvat dalle balvvaid sisa mii guđet leat eallimin ja leat báhcán, vai deaivvadit Hearráin áimmus. Dalle mii oažžut álelassii leat Hearrá luhtte. </verse>
          <verse number="18"> De jeđđejehket guhtet guimmiideattet dáiguin sániiguin!</verse>
        </section>
      </chapter>
      <chapter title="Kapittel 5">
        <verse number="1"> Muhto áiggiid ja bottuid birra ii dárbbaš čállit didjiide, oskuguoimmit.  </verse>
        <verse number="2"> Dasgo dii han diehtibehtet bures ahte Hearrá beaivi boahtá dego suola ihkku.  </verse>
        <verse number="3"> Go olbmot dadjet: «Ráfi ja oadjebasvuohta!» de heavahus fáhkkestaga deaivvaha sin, dego ávttat áhpehis nissona. Eai ge sii eisege beasa báhtarussii.  </verse>
        <verse number="4"> Muhto oskuguoimmit, dii ehpet leat seavdnjadasas, ja danne beaivi ii boađe fuomáškeahttá din badjelii dego suola.  </verse>
        <verse number="5"> Dii han lehpet buohkat čuovgasa mánát ja beaivvi mánát; eat ge mii leat ija dahje seavdnjadasa mánát.  </verse>
        <verse number="6"> Allot dasto oađe nugo dat earát, muhto gohccot ja bissot čielggusin.  </verse>
        <verse number="7"> Sii geat ođđet, ođđet ihkku, ja sii geat juhket iežaset gárremiidda, dahket dan ihkku.  </verse>
        <verse number="8"> Muhto bissot čielggusin, mii geat gullat beaivái, ja atnot oskku ja ráhkisvuođa ruovdegárvun ja bestojumi doaivaga oaivesuodjin.  </verse>
        <verse number="9"> Dasgo Ipmil ii leat mearridan min šaddat moari vuollái, muhto vuoitit bestojumi Hearrámet Jesus Kristusa bokte. </verse>
        <verse number="10"> Son jámii min ovddas vai mii, gozedettiin dahje oađedettiin, ealášeimmet suinna. </verse>
        <verse number="11"> Dan dihtii, arvvosmahttet ja nanosmahttet guhtet guimmiideattet, nugo dahkabehtet ge.</verse>
        <section title="Rávvagat searvegotti eallimii">
          <verse number="12"> Oskuguoimmit, mii bivdit din atnit árvvus sin geat rahčet din gaskkas, sin geat leat din ovddasčuožžut Hearrás ja cuiggodit din. </verse>
          <verse number="13"> Ráhkistehket sin ja atnet sin erenoamáš alla árvvus sin barggu dihtii. Dollet ráfi guhtet guimmiideattetguin!</verse>
          <verse number="14"> Oskuguoimmit, mii rávvet din: Cuiggodehket šlárvvaid, jeđđejehket hearddohemiid, atnet fuola heajuin, ja lehket gierdavaččat buohkaide. </verse>
          <verse number="15"> Váruhehket amas oktage mávssahit bahá baháin, muhto bivdet álelassii dahkat buori guhtet guimmiidasadet ja buohkaide.</verse>
          <verse number="16"> Lehket álo ilolaččat, </verse>
          <verse number="17"> rohkadallet heaittekeahttá, </verse>
          <verse number="18"> giitet Ipmila juohke dilis! Dát lea Ipmila dáhttu din hárrái Kristus Jesusis.</verse>
          <verse number="19"> Allet čáskat Vuoiŋŋa, </verse>
          <verse number="20"> allet badjelgeahča profehtastallama, </verse>
          <verse number="21"> muhto guorahallet buot ja dollet gitta das mii lea buorre, </verse>
          <verse number="22"> ja fasttášehket juohke lágán bahávuođa.</verse>
          <verse number="23"> Vare ráfi Ipmil basuhivččii din ollásit ja várjalivččii oppa din vuoiŋŋa, sielu ja rupmaša láitemeahttumin dassážii go Hearrámet Jesus Kristus boahtá. </verse>
          <verse number="24"> Son guhte rávká din, lea oskkáldas; son maiddái dahká dan.</verse>
        </section>
        <section title="Loahppasánit">
          <verse number="25"> Oskuguoimmit, rohkadallet min ovddas! </verse>
          <verse number="26"> Celket dearvvuođaid buot oskuguimmiide bassi cummáin! </verse>
          <verse number="27"> Hearrá dáhtu mielde mun gohčun din lohkat dán girjji buot oskuguimmiide.</verse>
          <verse number="28"> Hearrámet Jesus Kristusa árbmu lehkos dinguin!</verse>
        </section>
      </chapter>
    </book>
    <book title="Bávlosa nubbi girji tessalonikalaččaide">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Silvanusis ja Timoteusis Tessalonika searvegoddái, mii eallá Ipmilis, Áhčisteamet, ja Hearrás Jesus Kristusis.</verse>
          <verse number="2"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Duopmu go Hearrá máhccá">
          <verse number="3"> Mii fertet álo giitit Ipmila din ovddas, oskuguoimmit, nugo lea riekta, dasgo din osku stuorru ahte stuorru, ja din juohkehačča ráhkisvuohta lassána.  </verse>
          <verse number="4"> Danne mii sáhttit sárdnut rámiin eará Ipmila searvegottiin din gierdavašvuođa ja oskku birra, mii dis lea buot doarrádallamiin ja áŧestusain maid dii fertebehtet gierdat.  </verse>
          <verse number="5"> Dát duođašta ahte Ipmila duopmu lea vuoigatlaš, ahte son atná din dohkálažžan Ipmila riikii, man dihtii dii dál gillábehtet.  </verse>
          <verse number="6"> Ipmila čalmmiin lea vuoigatlaš mávssahit áŧestusaid sidjiide guđet áŧestit din.  </verse>
          <verse number="7"> Muhto buohkaide geat áŧestuvvet, sihke didjiide ja midjiide, son addá vuoiŋŋadusa, go Hearrá Jesus almmustuvvá almmis oktan fámolaš eŋgeliiddisguin.  </verse>
          <verse number="8"> Son boahtá dollanjuokčamiiguin ja mávssaha sidjiide geat eai dovdda Ipmila, eai ge jeagat Hearrámet Jesusa evangeliuma.  </verse>
          <verse number="9"> Sin ráŋggáštussan šaddá agálaš gáđohus guhkkin eret Hearrá muođuid ovddas ja earru su hearvásvuođas ja fámus, </verse>
          <verse number="10"> dan beaivvi go son boahtá vuostáiváldit bassi olbmuidis rámádusa ja buohkaid gudni geat oskot. Sin gaskkas lehpet dii ge, dasgo dii lehpet oskon min duođaštussii.</verse>
          <verse number="11"> Dan dihtii mii álo rohkadallat din ovddas ahte Ipmileamet dagašii din dohkálažžan dan rávkojupmái man lehpet ožžon sus, ja attášii didjiide fámu ollašuhttit buot buriid áigumušaid ja oskku daguid, </verse>
          <verse number="12"> vai Hearrámet Jesusa namma hearvásin dahkkojuvvošii din siste ja dii su siste, Ipmileamet ja Hearrámet Jesus Kristusa árpmu mielde.</verse>
        </section>
      </chapter>
      <chapter title="Kapittel 2">
        <section title="Lágahis olmmoš ja Hearrá beaivi">
          <verse number="1"> Mii bivdit din, oskuguoimmit, go guoská Hearrámet Jesus Kristusa boahtimii ja mo mii čoagganit su lusa,  </verse>
          <verse number="2"> ahte ehpet moivašuvaše ehpet ge suorganivčče, jos muhtun čujuhivččii guđege einnostussii, sátnái dahje girjái mii mahkáš boahtá mis, ja dajašii ahte Hearrá beaivi lea juo boahtán.  </verse>
          <verse number="3"> Allet divtte ovttage beahttit din mange láhkái! Dasgo jorraleapmi ferte vuos boahtit ja lágahis olmmoš almmustuvvat, gáđohusa bárdni,  </verse>
          <verse number="4"> vuostálasti, gii bajida iežas buot dan badjel mii gohčoduvvo ipmilin ja bassin, ja gii maiddái čohkkeda Ipmila tempelii ja dahká iežas ipmilin.  </verse>
          <verse number="5"> Ehpet go muitte ahte mun celken dán go ledjen din luhtte?  </verse>
          <verse number="6"> Dii maiddái diehtibehtet mii dál caggá su, nu ahte son almmustuvvá easkka dalle go su áigi dievvá.  </verse>
          <verse number="7"> Lágahisvuođa čiegusvuohta lea juo doaibmamin, muhto dat mii ain váilu, lea ahte son gii ain caggá, jávkaduvvo.  </verse>
          <verse number="8"> Dalle almmustuvvá lágaheapmi, gean Hearrá Jesus goddá njálmmis vuoiŋŋanasain ja duššada go son boahtá hearvásvuođastis.  </verse>
          <verse number="9"> Lágaheapmi boahtá Sáhtána fámuin ja duddjo vearri mearkkaid ja oavdudaguid. </verse>
          <verse number="10"> Buot lágán vearrivuođain son fille sin geat mannet gáđohussii, danne go sii eai leat ráhkistan eai ge vuostáiváldán duohtavuođa, mii livččii beastán sin. </verse>
          <verse number="11"> Danne Ipmil vuolggaha fámolaš čádjádusa sidjiide, vai sii oskugoađášedje giellásiidda </verse>
          <verse number="12"> ja dubmejuvvošedje, buohkat sii geat eai oskon duohtavuhtii, muhto illudedje vearrivuođas.</verse>
        </section>
        <section title="Vurkejehket dan maid lehpet ožžon!">
          <verse number="13"> Oskuguoimmit, dii geaid Hearrá ráhkista, mii leat geatnegasat álelassii giitit Ipmila din ovddas, dasgo Ipmil válljii din vuosttaš šaddun sin gaskkas geat bestojuvvojit go Vuoigŋa basuha din ja dii oskubehtet duohtavuhtii. </verse>
          <verse number="14"> Dása son rávkkai din dan evangeliuma bokte man mii sárdnidit, vai dii oččošeiddet Hearrámet Jesus Kristusa hearvásvuođa. </verse>
          <verse number="15"> Bissot dan dihtii nanusin, oskuguoimmit, ja vurkejehket dan maid lehpet ožžon ja oahppan mis, go mii sárdnideimmet dahje čáliimet didjiide. </verse>
          <verse number="16"> Hearrámet Jesus Kristus ieš ja Ipmil, Áhččámet, gii lea ráhkistan min ja árpmustis addán midjiide agálaš jeđđehusa ja buori doaivvu, </verse>
          <verse number="17"> jeđđejehkos din váimmuid ja nannejehkos din nu ahte álo sárdnubehtet ja dahkabehtet dan mii lea buorre!</verse>
        </section>
      </chapter>
      <chapter title="Kapittel 3">
        <verse number="1"> Loahpas, oskuguoimmit: Rohkadallet min ovddas ahte Hearrá sátni leavašii jođánit ja gudnejahttojuvvošii, nugo din gaskkas ge.  </verse>
        <verse number="2"> Ja rohkadallet ahte mii gáddjojuvvošeimmet gážžáris ja bahás olbmuin, dasgo eai buohkat oskko.  </verse>
        <verse number="3"> Muhto Hearrá lea oskkáldas, ja son nanne din ja várjala din bahás.  </verse>
        <verse number="4"> Oskkodettiin Hearrái mii luohttit dasa ahte dii sihke dál ja boahtteáiggis dahkabehtet dan maid mii gohččut din.  </verse>
        <verse number="5"> Hearrá láidešii din váimmuid Ipmila ráhkisvuhtii ja Kristusa gierdavašvuhtii!</verse>
        <section title="Rávvagat joavdelasvuođa ja jeaguhisvuođa vuostái">
          <verse number="6"> Oskuguoimmit, mii gohččut din Hearrá Jesus Kristusa nammii geassádit eret juohke oskuguoimmis guhte vádjola joavdelasvuođas, ii ge dan oahpu mielde man vuostáiválddiidet mis.  </verse>
          <verse number="7"> Dii diehtibehtet ieža mo galggašeiddet čuovvut min ovdamearkka. Dasgo mii eat eallán joavdelasvuođas din luhtte,  </verse>
          <verse number="8"> eat ge borran nuvttá geange láibbi, muhto barggaimet ijatbeaivvi givssiin ja rahčamiin amamet šaddat geasage dis noađđin.  </verse>
          <verse number="9"> Mis livččii gal vuoigatvuohta oažžut dárbbu mielde, muhto mii dáhtuimet addit didjiide ovdamearkka, vai dii sáhtášeiddet čuovvut min. </verse>
          <verse number="10"> Dasgo juo dalle go mii leimmet din luhtte, de attiimet didjiide dán gohččuma ahte dat guhte ii dáhto bargat, ii oaččo borrat ge. </verse>
          <verse number="11"> Mii han leat gullan ahte muhtumat din searvvis vádjolit joavdelasvuođas eai ge bargga, muhto seahkanit áššiide mat eai gula sidjiide. </verse>
          <verse number="12"> Dakkáriid mii gohččut ja ávžžuhit Hearrá Jesus Kristusa nammii bargat siivvus ja borrat iežaset láibbi.</verse>
          <verse number="13"> Muhto oskuguoimmit, allet váibba dahkamis buriid. </verse>
          <verse number="14"> Jos muhtun ii jeagat dan maid mii leat čállán dán girjái, de fuomášehket gii son lea, allos ge dis lehko suinna dahkamuš, vai son heahpana. </verse>
          <verse number="15"> Allet fal dattege ane su vašálažžan, muhto cuigejehket su nugo oskuguoimmi.</verse>
        </section>
        <section title="Loahppasánit">
          <verse number="16"> Vare son, ráfi Hearrá, attášii didjiide ráfis, álelassii ja juohke láhkái. Hearrá lehkos dinguin buohkaiguin!</verse>
          <verse number="17"> Mun, Bávlos, čálán dáid dearvvuođaid gieđainan. Dát lea buot girjjiid dovdomearka; nu mun čálán.</verse>
          <verse number="18"> Hearrámet Jesus Kristusa árbmu lehkos dinguin buohkaiguin!</verse>
        </section>
      </chapter>
    </book>
    <book title="Bávlosa vuosttaš girji Timoteusii">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Kristus Jesusa apoastalis, gean Ipmil, beastámet, ja Kristus Jesus, doivomet, lea gohččon dasa,  </verse>
          <verse number="2"> Timoteusii, mu rivttes oskubárdnái. Árbmu, váibmoláđisvuohta ja ráfi Ipmil Áhčis ja Kristus Jesusis, Hearrásteamet!</verse>
        </section>
        <section title="Ráva vearreoahpaheddjiid vuostái">
          <verse number="3"> Go mun vulgen Makedoniai, de bivden du báhcit Efesosii, vai don gielddášit muhtumiid buktimis vearri oahpuid  </verse>
          <verse number="4"> dahje doahttaleames cukcasiid ja loahppameahttun sohkaloguid. Dat dagahit dušše nággoáššiid eai ge ovddit Ipmila áigumušaid, mat leat oskku várás.  </verse>
          <verse number="5"> Muhto dán gohččuma ulbmil lea dat ráhkisvuohta mii boahtá buhtes váimmus, buori oamedovddus ja duođalaš oskkus.  </verse>
          <verse number="6"> Muhtumat leat láhppon eret dán ulbmilis ja leat jorgalan dušši ságaide.  </verse>
          <verse number="7"> Sii hálidit leat láhkaoahpaheaddjit, muhto eai ádde dan maid ieža dadjet eai ge dan maid čuoččuhit nannosit.</verse>
          <verse number="8"> Muhto mii diehtit ahte láhka lea buorre go dat dušše geavahuvvo rievttuid.  </verse>
          <verse number="9"> Mii ipmirdit ahte láhka ii leat addojuvvon vanhurskásiid várás, muhto láhkarihkkuid ja gáhtameahttumiid, ipmilmeahttumiid ja suttolaččaid, eahpebasiid ja máilmmálaččaid várás, dakkáraččaid várás geat sorbmejit áhčiset dahje eatniset, olmmošgoddiid várás, </verse>
          <verse number="10"> furrošeddjiid várás dahje olbmáid várás geat nuskošit olbmáiguin, šlávvagávppašeddjiid ja gielástalliid várás ja sin várás geat vurdnot vearreváli, ja buohkaid várás geat muđuid leat dearvvaš oahpu vuostái. </verse>
          <verse number="11"> Nu sárdnu hearvás ja ávdugas Ipmila evangelium, mii lea oskkilduvvon munnje.</verse>
        </section>
        <section title="Giittus Ipmila árpmu ovddas">
          <verse number="12"> Mun giittán Hearrámet Kristus Jesusa gii lea dahkan mu gievran, danne go son anii mu luohtehahttin ja bijai mu bálvalussasis. </verse>
          <verse number="13"> Ovdal mun ledjen bilkideaddji, doarrádalli ja veahkaválddálaš. Muhto mun ožžon váibmoláđisvuođa, dasgo eahpeoskkustan in diehtán maid mun dahken. </verse>
          <verse number="14"> Ja min Hearrá árbmu lea leamaš munnje cealkemeahttun stuoris ja lea Kristus Jesusis addán munnje oskku ja ráhkisvuođa. </verse>
          <verse number="15"> Dát sátni lea jáhkehahtti ja vuostáiváldin veara, ahte Kristus Jesus bođii máilbmái beastit suttolaččaid, ja sin gaskkas mun lean stuorimus. </verse>
          <verse number="16"> Muhto dan dihtii mun ožžon váibmoláđisvuođa, vai Kristus Jesus čájehivččii aiddo mus mii lea su stuora guhkesmielalašvuohta, ovdagovvan sidjiide geat oskugohtet sutnje ja ožžot agálaš eallima. </verse>
          <verse number="17"> Agálaš gonagas, guhte lea nohkameahttun, oaidnemeahttun, áidna Ipmil, sutnje lehkos máidnun ja gudni álo ja agálašvuhtii! Amen.</verse>
          <verse number="18"> Dán gohččuma, bárdnán Timoteus, mun oskkildan dutnje daid profehtalaš sániid mielde mat oktii celkojuvvojedje du badjelii, vai don daiguin soađašit buori soađi </verse>
          <verse number="19"> oskkuin ja buriin oamedovdduin. Muhtumat leat hilgon buori oamedovddu, ja nu leat heavahan oskkuset. </verse>
          <verse number="20"> Sin gaskkas leaba Hymenaios ja Aleksandros, geaid mun lean addán Sáhtánii vai soai oahpašeigga orrut bilkitkeahttá Ipmila.</verse>
        </section>
      </chapter>
      <chapter title="Kapittel 2">
        <section title="Ráva rohkosii buot olbmuid ovddas">
          <verse number="1"> Dál mun rávven din ovddimustá buktit ovdan átnumiid ja rohkosiid, ovddasrohkosiid ja giitalusaid buot olbmuid ovddas.</verse>
        </section>
        <section title="Ráva rohkosii buot olbmuid ovddas">
          <verse number="2"> Dát sátni lea jáhkehahtti. Rohkadallet gonagasaid ovddas ja buohkaid ovddas geain lea mearridanváldi, vai mii beasašeimmet eallit jaskes ja ráfálaš eallima, ipmilbalolašvuođas ja gudnálašvuođas.  </verse>
          <verse number="3"> Dákkár rohkos lea buorre ja dohkálaš Ipmilii, min beastái,  </verse>
          <verse number="4"> guhte dáhttu buot olbmuid bestojuvvot ja dovddiidit duohtavuođa.  </verse>
          <verse number="5"> Dasgo Ipmil lea okta ja okta lea gaskaolmmái Ipmila ja olbmuid gaskkas, olmmoš Kristus Jesus,</verse>
          <verse number="6"> guhte attii iežas lonástussan buohkaid ovddas. Dát lei duođaštus go rivttes áigi dievai,  </verse>
          <verse number="7"> ja dan duođaštusa várás mun lean biddjojuvvon sárdnideaddjin ja apoasttalin. Dát lea duohta, mun in gielis. Mun lean biddjon álbmogiid oskku ja duohtavuođa oahpaheaddjin.</verse>
          <verse number="8"> Dan dihtii mun dáhtun ahte juohke báikkis gos olbmát rohkadallet, de loktejit buhtistuvvon gieđaideaset ja rohkadallet suhtu ja soahpameahttunvuođa haga.</verse>
        </section>
        <section title="Rávvagat searvegotti olbmáid ja nissoniid birra">
          <verse number="9"> Seammá láhkái dáhtun nissoniid gárvodit heivvolaš biktasiiguin, viivvolašvuođas ja vuollegašvuođas; sin čiŋat eai galgga leat čiŋahuvvon vuovttat, gollit, bearralat dahje divrras biktasat, </verse>
          <verse number="10"> muhto buorit dagut, nugo heive nissoniidda geat dáhttot adnojuvvot ipmilbalolažžan.</verse>
          <verse number="11"> Nisu galgá jaskadit diktit iežas oahpahuvvot buot vuollegašvuođain. </verse>
          <verse number="12"> Mun in suova nissona leat oahpaheaddjin, ii ge son galgga ráđđet olbmá; son galgá orrut jávohaga. </verse>
          <verse number="13"> Dasgo Áttán sivdniduvvui vuos ja dasto Eva. </verse>
          <verse number="14"> Ii ge Áttán fillejuvvon, muhto nisu divttii iežas fillejuvvot ja rihkui báhkkoma. </verse>
          <verse number="15"> Muhto son bestojuvvo go riegádahttá mánáid, jos bissu oskkus ja ráhkisvuođas ja eallá bassivuođas siivvut.</verse>
        </section>
      </chapter>
      <chapter title="Kapittel 3">
        <section title="Searvegotti geahččit">
          <verse number="2"> Searvegotti geahčči galgá leat láitemeahttun, ovtta nissona boadnjá, juguheapmi, mášolaš, gudnálaš, guosseláđis, buorre oahpaheaddji,  </verse>
          <verse number="3"> ii ge jugeš dahje cábmálas, muhto láđis, ii ge riidui dahje ruhtaváibmil.  </verse>
          <verse number="4"> Son galgá hovdet dálus bures ja gudnálašvuođain bajásgeassit mánáidis gulolašvuhtii.  </verse>
          <verse number="5"> Jos muhtun ii veaje hovdet dálus, mo son de veajášii dikšut Ipmila searvegotti?  </verse>
          <verse number="6"> Son ii galgga leat dahkan jorgalusa easkkabáliid, amas goarggastallagoahtit ja šaddat beargalaga duomu vuollái.  </verse>
          <verse number="7"> Sus galgá leat buorre beaggin sin gaskkas ge geat leat searvegotti olggobealde, amas son šaddat bilkun ja sorrot beargalaga gillii.</verse>
        </section>
        <section title="Searvegotti bálvaleaddjit">
          <verse number="8"> Seammá láhkái searvegotti bálvaleaddjit galget leat gudnálaččat, sii eai galgga sárdnut guvttiin njuokčamiin, eai galgga leat viidneváibmilat eai ge geahččalit ohcat iežaset ávkki vearrivuođain.  </verse>
          <verse number="9"> Sis galgá leat oskku čiegusvuohta buhtes oamedovddus. </verse>
          <verse number="10"> Muhto geahččaluvvojehkoset vuos sii ge, ja jos sii ležžet láitemeahttumat, de bálvalehkoset. </verse>
          <verse number="11"> Seammá láhkái áhkát ge galget leat gudnálaččat, eai galgga sárdnut sealggebeale, muhto galget leat juguheamit ja oskkáldasat juohke dáfus. </verse>
          <verse number="12"> Searvegotti bálvaleaddji galgá leat ovtta nissona boadnjá, ja son galgá rávvet mánáidis ja hovdet dálus bures. </verse>
          <verse number="13"> Dasgo dat geat leat doaimmahan bálvalusaset bures, ožžot alla árvvu ja stuora roahkkatvuođa oskkusteaset Kristus Jesusii.</verse>
        </section>
        <section title="Ipmilbalolašvuođa čiegusvuohta">
          <verse number="14"> Dán mun čálán dutnje, vaikko mun doaivvun ge fargga beassat boahtit du lusa. </verse>
          <verse number="15"> Muhto jos mun ádjánan, de don dieđát dál mo galgá meannudit Ipmila viesus, mii lea ealli Ipmila searvegoddi, duohtavuođa doarjja ja vuođđu.</verse>
          <verse number="16"> Mii dovddastit ahte ipmilbalolašvuođa čiegusvuohta lea stuoris: Son almmustuvai olmmožin, son dahkkojuvvui vanhurskkisin Vuoiŋŋa fámus, eŋgelat oidne su, son sárdniduvvui álbmogiidda, sutnje oskojuvvui miehtá máilmmi, ja son váldojuvvui bajás hearvásvuhtii.</verse>
        </section>
      </chapter>
      <chapter title="Kapittel 4">
        <section title="Maŋimuš áiggi vearreoahppu">
          <verse number="1"> Vuoigŋa cealká čielgasit ahte maŋimuš áiggiid muhtumat jorralit eret oskkus ja doahttalit fillejeaddji vuoiŋŋaid ja bahá vuoiŋŋaid oahpuid.  </verse>
          <verse number="2"> Dakkár oahput bohtet gielis guoktilaččain geaid oamedovdu lea merkejuvvon boaldomearkkain.  </verse>
          <verse number="3"> Sii gildet olbmuid náitaleames ja borramis muhtun borramušaid maid Ipmil lea sivdnidan vai sii geat oskot ja leat dovddiidan duohtavuođa, válddášedje daid giitalusain vuostái.  </verse>
          <verse number="4"> Dasgo buot maid Ipmil lea sivdnidan, lea buorre, ii ge dárbbaš hilgut maidege go dat váldojuvvojit vuostái giitalusain.  </verse>
          <verse number="5"> Ipmila sátni ja rohkos basuha daid.</verse>
        </section>
        <section title="Rávvagat Timoteusii">
          <verse number="6"> Go don oahpahat dán oskuguimmiide, de leat Kristus Jesusa buorre bálvaleaddji, ja dat čájeha ahte don leat ožžon biepmu oskku sániin ja buori oahpus maid don leat čuvvon.  </verse>
          <verse number="7"> Muhto hilggo máilmmálaš cukcasiid mat leat dušše guoros ságat. Hárjehala baicca ipmilbalolašvuođa,  </verse>
          <verse number="8"> dasgo rumašlaš hárjehallan lea dušše veaháš ávkin, muhto ipmilbalolašvuohta lea ávkkálaš juohke dáfus ja das lea lohpádus, sihke dán eallimii ja dasa mii boahtá.  </verse>
          <verse number="9"> Dát sátni lea jáhkehahtti, vuostáiváldin veara. </verse>
          <verse number="10"> Dan dihtii mii rahčat ja hiddjiduvvot. Mii leat bidjan doivomet ealli Ipmilii guhte lea buot olbmuid beasti, erenoamážit sin guđet oskot. </verse>
          <verse number="11"> Gohčo ja oahpat dán!</verse>
          <verse number="12"> Ale divtte geange badjelgeahččat iežat nuorravuođat dihtii, muhto leage oskkolaččaid ovdagovvan sániin ja daguin, ráhkisvuođas, oskkáldasvuođas ja buhtisvuođas. </verse>
          <verse number="13"> Loga bassi čállagiid searvegoddái, rávve ja oahpat, gitta dassážii go mun boađán. </verse>
          <verse number="14"> Ale vajáldahte dan árpmuattáldaga mii dus lea ja mii addojuvvui dutnje go profehtat sárdno ja vuorrasat bidje gieđaid du ala. </verse>
          <verse number="15"> Guorahala dárkilit dáid, biso dain, vai buohkat oidnet du ovdáneami.</verse>
          <verse number="16"> Váldde vára alddát ja oahpahusastat. Biso dáin áššiin! Dasgo go don dan dagat, de beasttát sihke iežat ja sin geat gullet du.</verse>
        </section>
      </chapter>
      <chapter title="Kapittel 5">
        <section title="Searvegotti leaskkat, vuorrasat ja šlávat">
          <verse number="1"> Ale cuiggot vuoras olbmá garrasit, muhto rávve su dego áhči, nuorat olbmáid dego vieljaid,  </verse>
          <verse number="2"> boares nissoniid dego etniid ja nuorra nissoniid dego oappáid, ja daga dan buhtisvuođas.</verse>
          <verse number="3"> Ane árvvus leaskkaid geat duođaid leat leaskkat.  </verse>
          <verse number="4"> Muhto jos leaskkas leat mánát dahje áhkkobat, de ohpposet sii vuos eallit ipmilbalolaččat iežaset bearrašis ja máksit dan maid sii leat velggolaččat vánhemiiddáseaset. Dasgo dát lea dohkálaš Ipmilii.</verse>
          <verse number="5"> Áibbas okto báhcán leaskanisu lea bidjan doaivagis Ipmilii ja bissu rohkadallamis ja čuorvumis ijatbeaivvi.  </verse>
          <verse number="6"> Muhto son guhte duhtada iežas hálidusaid, lea eallinaga jápmán.  </verse>
          <verse number="7"> Rávve leaskkaid dása ge vai sii livčče láitemeahttumat.  </verse>
          <verse number="8"> Jos muhtun ii ane fuola fulkkiinis ja erenoamážit dáluolbmuinis, de son lea biehttalan oskku ja lea vearrát go eahpeoskkolaš.</verse>
          <verse number="9"> Leaskan sáhttá adnojuvvot dušše dat guhte lea deavdán guhttalogi jagi ja lea leamaš ovtta boatnjá áhkká. </verse>
          <verse number="10"> Son ferte leat dovddus buriin daguin, ja das ahte lea bajásgeassán mánáid, leamaš guosseláđis, bassan bassi olbmuid julggiid, veahkehan heađáláččaid ja viggan dahkat buriid juohke dáfus. </verse>
          <verse number="11"> Muhto ale dohkket nuorra leaskkaid, dasgo go himut giktaluvvojit nu ahte sii vajáldahttet Kristusa, de náitalstuvvagohtet. </verse>
          <verse number="12"> Dalle sii ožžot dan duomu ahte sii leat rihkkon vuosttaš lohpádusaset. </verse>
          <verse number="13"> Dasa lassin sii ohppet viehkat joavdelassan viesuid mielde. Eai ge dušše dan, muhto ohppet maiddái šláttardit ja šloahpardit ja hállet heivemeahttumiid. </verse>
          <verse number="14"> Dan dihtii mun dáhtun nuorra leaskkaid náitalit ođđasis, riegádahttit mánáid ja fuolahit dáluset, amaset sii addit vuostálastái liibba bilkidit sin. </verse>
          <verse number="15"> Muhtumat han leat juo jorgalan eret ja čuovvulan Sáhtána. </verse>
          <verse number="16"> Jos oskkolaš nissonis leat leaskkat iežas luhtte, de fuolahehkos son sin allos ge váivvidehko searvegotti, mii berre fuolahit daid leaskkaid guđet duođaid leat leaskkat.</verse>
          <verse number="17"> Vuorrasat geat leat buorit ovddasčuožžut, ánssášit guovttegeardásaš gudni, erenoamážit sii geat rahčet sárdnidemiin ja oahpahemiin. </verse>
          <verse number="18"> Dasgo čála cealká: Ale čana vuovssá njálmmi go dat lea ráidnemin gortniid, ja: Bargi ánssáša bálkkás. </verse>
          <verse number="19"> Ale vuostáiváldde váidalusaid vuorrasa vuostái muđuid go leat guokte dahje golbma duođašteaddji. </verse>
          <verse number="20"> Cuiggot buohkaid gullut sin guđet ellet suttus, earáide váruhussan. </verse>
          <verse number="21"> Ipmila, Jesus Kristusa ja válljejuvvon eŋgeliid ovddas mun gohčun du duođalaččat ahte don jeagadat dáid rávvagiid heivetkeahttá daid geange beallái, ja dagakeahttá maidege iežat miela mielde. </verse>
          <verse number="22"> Ale bija gieđaidat jurdilkeahttá geange ala, ale ge searvva earáid suttuide. Doala iežat buhtisin.</verse>
          <verse number="23"> Ale šat juga dušše čázi, muhto návddaš veaháš viinni čoavjját ja dávjjes buozalvasaidat dihtii.</verse>
          <verse number="24"> Muhtun olbmuid suttut leat albmosat ja ožžot duomuset ovddalgihtii; earáid suttuid duomut čuvvot easkka maŋŋil. </verse>
          <verse number="25"> Seammá láhkái buorit dagut ge leat albmosat, ja dat mat eai leat buorit, eai sáhte čihkkojuvvot.</verse>
        </section>
      </chapter>
      <chapter title="Kapittel 6">
        <verse number="1"> Buohkat geat leat šlávvageassá vuolde, galget atnit isidiiddiset gudnis nu mo sii ánssášit, amas Ipmila namma ja oahppu bilkiduvvot.  </verse>
        <verse number="2"> Ja šlávat geain leat oskkolaš isidat, eai galgga badjelgeahččat sin danne go sii leat oskuvieljat. Sii galget baicca bálvalit sin velá áŋgireabbot, danne go sii geat atnet ávkin sin buriid daguid leat oskkolaš ja ráhkis vieljat. Oahpat ja rávve nu.</verse>
        <section title="Vearreoahppu ja ruhtaváibmilvuohta">
          <verse number="3"> Dat guhte oahpaha amas oahpu ii ge čuovo Hearrámet Jesus Kristusa dearvvaš sániid ja dan oahpu mii gullá ipmilbalolašvuhtii,  </verse>
          <verse number="4"> son lea goargat ii ge ádde maidege. Son lea dušše giivvis nákkuid ja digaštallamiid maŋŋái, ja dás boahtá gáđašvuohta, riidu, eaddudeapmi, bahás jurdagat earáid birra  </verse>
          <verse number="5"> ja čađat bealku olbmuid gaskkas geat leat manahan jierpmi ja láhppán duohtavuođa, go oaivvildit ahte ipmilbalolašvuohta sáhttá šaddat vuoitun.  </verse>
          <verse number="6"> Duođaid, ipmilbalolašvuohta oktan duhtavašvuođain lea stuora vuoitu.  </verse>
          <verse number="7"> Dasgo guorosgieđaid mii bođiimet máilbmái, ja guorosgieđaid mii guođđit dan.  </verse>
          <verse number="8"> Go mis lea borramuš ja biktasat, de mii oažžut leat duhtavaččat.  </verse>
          <verse number="9"> Muhto sii geat rikkustuvvet, šaddet geahččalusaide ja darvánit gielaide ja jorralit ollu jallas ja duššadeaddji anistumiide mat dolvot olbmuid heavahussii ja gáđohussii. </verse>
          <verse number="10"> Dasgo ruhtaváibmilvuohta lea buot bahávuođa ruohtas. Váinnuhettiin ruđaid muhtumat leat čádjádallan oskkus eret, ja sii leat dagahan alcceseaset ollu bákčasiid.</verse>
        </section>
        <section title="Oskku buorre soahti">
          <verse number="11"> Muhto don, Ipmila olmmoš, báhtar buot dáin ja váinnut vanhurskkisvuođa, ipmilbalolašvuođa, oskku, ráhkisvuođa, gierdavašvuođa ja vuollegašvuođa. </verse>
          <verse number="12"> Soađa oskku buori soađi ja vuoitte agálaš eallima masa don rávkojuvvojit go dovddastit buori dovddastusa máŋgga duođašteaddji gullut. </verse>
          <verse number="13"> Ipmil, geas boahtá buot eallin, ja Kristus Jesus, guhte duođaštii buori dovddastusa Pontius Pilatusa ovddas, leaba mu duođašteaddjit go mun gohčun du: </verse>
          <verse number="14"> Ollašuhte doaimmat duolvameahttumin ja láitemeahttumin gitta dassážii go Hearrámet Jesus Kristus almmustuvvá.</verse>
          <verse number="15"> Dan son čájeha midjiide go áigi dievvá, son gii lea ávdugas ja áidna ráđđejeaddji, gonagasaid gonagas ja hearráid Hearrá.</verse>
          <verse number="16"> Son lea áidna jápmemeahttun ja ássá čuovgasis gosa ii beasa oktage, su ii oktage olmmoš leat oaidnán ii ge sáhte oaidnit. Sutnje lehkos gudni ja agálaš fápmu! Amen.</verse>
        </section>
        <section title="Loahppasánit">
          <verse number="17"> Rávve sin geat leat riggát dán máilmmis amaset sii čeavlástallagoahtit ja bidjat doaivageaset nohkavaš riggodahkii, muhto baicca Ipmilii. Son addá midjiide valljugasat buot buriidis, vai mii beassat návddašit daid. </verse>
          <verse number="18"> Rávve sin dahkat buriid, riggut buriin daguin, leat buorredáhtolaččat ja mielas juogadit earáiguin. </verse>
          <verse number="19"> Dan láhkái sii čohkkejit alcceseaset dávvira mii lea buorre vuođđu boahttevaš áiggiide, nu ahte sii sáhtášedje dohppet duođalaš eallima.</verse>
          <verse number="20"> Ráhkis Timoteus, várjal dan mii lea oskkilduvvon dutnje! Jorgal eret máilmmálaš ja guoros sárdnumis ja dain nákkáhallamiin mat bohtet das mii mahkáš gohčoduvvo diehtun. </verse>
          <verse number="21"> Muhtun olbmot leat dorvvastan dasa ja leat láhppon eret oskkus. Árbmu lehkos dinguin!</verse>
        </section>
      </chapter>
    </book>
    <book title="Bávlosa nubbi girji Timoteusii">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Kristus Jesusa apoastalis, gii Ipmila dáhtu mielde lea rávkojuvvon sárdnidit lohpiduvvon eallima mii lea Kristus Jesusis,  </verse>
          <verse number="2"> Timoteusii, mu ráhkis bárdnái. Árbmu, váibmoláđisvuohta ja ráfi lehkos duinna Ipmil Áhčis ja Hearrásteamet Jesus Kristusis!</verse>
        </section>
        <section title="Oskkáldasvuohta evangeliumii">
          <verse number="3"> Mun giittán Ipmila gean mun bálvalan buhtes oamedovdduin nugo mu máddarat leat dahkan, go mun muittán du álo rohkosiinnán, ijatbeaivvi.  </verse>
          <verse number="4"> Mun muittán du gatnjaliid ja áibbašan oaidnit du, vai illu deavddášii mu.  </verse>
          <verse number="5"> Mun maiddái muittán du duođalaš oskku mii lei juo áhkustat Loisas ja eatnistat Eunikes, ja mun lean vissis ahte dat lea maiddái dus.</verse>
          <verse number="6"> Danne muittuhan dutnje ahte fas buolláhivččet dan árpmuattáldaga man Ipmil attii dutnje go mun bidjen gieđaidan du ala!  </verse>
          <verse number="7"> Dasgo Ipmil ii addán midjiide balešvuođa vuoiŋŋa, muhto fámu, ráhkisvuođa ja jierbmáivuođa vuoiŋŋa.  </verse>
          <verse number="8"> Ale dasto heahpanatta duođaštusas Hearrámet birra, ale ge mus gii lean fáŋga su dihtii, muhto gillá don ge váivvi evangeliuma dihtii dainna fámuin man Ipmil addá.  </verse>
          <verse number="9"> Son lea beastán min ja rávkan min bassi rávkojumiin, ii min daguid mielde, muhto iežas dáhtu ja dan árpmu mielde man son attii ovdal buot áiggiid, midjiide Kristus Jesusis, </verse>
          <verse number="10"> ja mii dál lea almmustuvvan go beastámet Kristus Jesus lea boahtán. Son lea duššadan jápmima ja almmustahttán eallima ja nohkameahttunvuođa evangeliumiin, </verse>
          <verse number="11"> man sárdnideaddjin, apoasttalin ja oahpaheaddjin mun lean biddjojuvvon. </verse>
          <verse number="12"> Dan dihtii mun ferten gillát buot dáid, muhto mun in heahpanatta, dasgo mun dieđán geasa mun oskGon Mun lean vissis das ahte sus lea fápmu várjalit dan mii lea oskkilduvvon munnje, dassážii go dat beaivi boahtá.</verse>
          <verse number="13"> Ane ovdagovvan daid dearvvaš sániid maid don leat gullan mus, ja biso nanusin dan oskkus ja ráhkisvuođas mii mis lea Kristus Jesusis. </verse>
          <verse number="14"> Várjal Bassi Vuoiŋŋain gii orru min siste, dan buori mii lea oskkilduvvon dutnje.</verse>
          <verse number="15"> Nu go don dieđát, buohkat Asia eanangottis leat jorgalan mus eret, maiddái Fygelos ja Hermogenes. </verse>
          <verse number="16"> Vare Hearrá livččii váibmoláđis Onesiforosa dállui, dasgo son lea dávjá árvvosmahttán mu, ii ge son heahpanaddan mu láhkkiin. </verse>
          <verse number="17"> Go son bođii Romai, de baicca ozai mu áŋgirit dassážii go gávnnai. </verse>
          <verse number="18"> Vare Hearrá attášii su gávdnat Hearrá váibmoláđisvuođa duon beaivvi! Don dovddat ieš buoremusat mo son veahkehii Efesosas.</verse>
        </section>
      </chapter>
      <chapter title="Kapittel 2">
        <section title="Bálvalus ja gillámuš">
          <verse number="1"> Gievrudehkos Kristus Jesus árpmuinis du, bártnážan.  </verse>
          <verse number="2"> Oskkil dan maid don leat gullán mus ollu duođašteddjiid gullut, luohtehahtti olbmuide geat máhttet oahpahit earáid.</verse>
          <verse number="3"> Gillá don ge dego Jesus Kristusa buorre soalddát.  </verse>
          <verse number="4"> Ii oktage soalddát divtte iežas sorrat beaivválaš doaimmaide jos dáhtoš dohkket sutnje gii bálkáhii su.  </verse>
          <verse number="5"> Ii ge oktage gilvvohalli vuoitte vuoitokruvnnu jos ii čuvoš njuolggadusaid.  </verse>
          <verse number="6"> Eanadoalli gii lea dahkan buot barggu, galgá vuosttažin oažžut šattuid.  </verse>
          <verse number="7"> Smiehta daid sániid maid mun cealkkán! Dasgo Hearrá addá dutnje jierpmi áddet buot.</verse>
          <verse number="8"> Muitte Jesus Kristusa gii mu evangeliuma mielde lea bajásčuoččáldahttojuvvon jábmiid luhtte ja lea Dávveda nális.  </verse>
          <verse number="9"> Dan evangeliuma dihtii mun gillán ja lean maiddái čadnojuvvon dego vearredahkki. Muhto Ipmila sátni ii leat čadnojuvvon. </verse>
          <verse number="10"> Danne gierddan buot sin ovddas geat leat válljejuvvon, vai sii ge Kristus Jesusis oččošedje bestojumi ja agálaš hearvásvuođa.</verse>
          <verse number="11"> Dát sátni lea jáhkehahtti: Jos mii leat jápmán suinna, de beassat maiddái eallit suinna.</verse>
          <verse number="12"> Jos mii gierdat, de beassat maiddái ráđđet suinna. Jos mii biehttalit su, de son ge biehttala min.</verse>
          <verse number="13"> Jos mii leat oskkáldasmeahttumat, de son lea almmatge oskkáldas, dasgo ii son sáhte biehttalit iežas.</verse>
        </section>
        <section title="Nanusvuohta vearreoahpu vuostái">
          <verse number="14"> Muittut buohkaide dán ja gieldde sin duođalaččat Ipmila muođuid ovddas riidaleames ja nákkáhallamis. Dat ii leat masage ávkin, muhto šaddá baicca heavvun sidjiide geat gullet. </verse>
          <verse number="15"> Vikka čájehit iežat luohtehahttin Ipmila ovddas, bargin guhte ii dárbbaš heahpanaddat mastege, muhto oahpaha rievttuid duohtavuođa sáni. </verse>
          <verse number="16"> Vealtta máilmmálaš ja guoros ságain. Dasgo dát dolvot olbmuid eanet ipmilmeahttunvuhtii, </verse>
          <verse number="17"> ja sin sánit viidánit dego guohcageapmi. Sin searvái gullaba Hymenaios ja Filetos. </verse>
          <verse number="18"> Soai leaba láhppon eret duohtavuođas go čuoččuheaba ahte bajásčuožžileapmi lea juo leamaš, ja nu soai loaktiba muhtun olbmuid oskku. </verse>
          <verse number="19"> Muhto Ipmila nana vuođđu bissu, ja das lea seaila masa lea čállojuvvon: Hearrá dovdá olbmuidis, ja: Heitos vearrivuođas juohkehaš guhte dovddasta Hearrá nama. </verse>
          <verse number="20"> Stuora viesus eai leat dušše golle- ja silbalihtit, muhto maiddái muorra- ja láirálihtit, muhtumat mávssolaš atnui ja muhtumat beaivválaš atnui. </verse>
          <verse number="21"> Dat gii buhtista iežas buot diekkáriin maid mun lean namuhan, šaddá mávssolaš lihttin, basuhuvvon ja ávkkálaš dálu isidii, gárvvistuvvon buori atnui.</verse>
          <verse number="22"> Báhtar nuorravuođa anistumiin, ja váinnut vanhurskkisvuođa, oskku, ráhkisvuođa ja ráfi singuin geat čurvot Hearrá buhtes váimmus. </verse>
          <verse number="23"> Muhto hilggo jallas, joavdelas digaštallamiid, dasgo don dieđát ahte dat dagahit riidduid. </verse>
          <verse number="24"> Hearrá bálvaleaddji ii galgga riidalit, muhto leat láđis buohkaide. Son galgá leat buorre oahpaheaddji ja gierdat baháid. </verse>
          <verse number="25"> Son galgá bagadit láđisvuođain sin geat bidjet vuostái. Ipmil soaitá addit sidjiide jorgalusa vai sii dovdagohtet duohtavuođa </verse>
          <verse number="26"> ja vai sii čielggašedje ja beasašedje beargalaga gielas, masa sii leat gillojuvvon dahkat su dáhtu.</verse>
        </section>
      </chapter>
      <chapter title="Kapittel 3">
        <section title="Olbmot maŋimuš áiggiin">
          <verse number="1"> Muitte dan, ahte maŋimuš beivviid bohtet váttis áiggit.  </verse>
          <verse number="2"> Dalle olbmot šaddet iešráhkisin, ruhtaváibmilin, rábmájin, čeavlájin, bilkideaddjin, jeaguheapmin vánhemiiddáseaset, giitemeahttumin, eahpebassin,  </verse>
          <verse number="3"> ráhkismeahttumin ja soahpameahttumin, šluččuheaddjin, veahkaválddálažžan, goavvin, buot buriid vašálažžan,  </verse>
          <verse number="4"> behtolažžan, hohppujin, goarggastallin. Sii ráhkistit návddašemiid eanebut go Ipmila.  </verse>
          <verse number="5"> Olgguldasat sis gal lea ipmilballu, muhto sii biehttalit dan fámu. Jorgal eret dákkár olbmuin!  </verse>
          <verse number="6"> Sin searvái gullet dakkárat geat njáhket viesuide ja fillejit nissoniid geain leat lossa suttunoađit ja geat diktet anistumiid stivret iežaset  </verse>
          <verse number="7"> ja geat álo hálidit oahppat, muhto eai goassege dovddit duohtavuođa.  </verse>
          <verse number="8"> Nugo Jannes ja Jambres nággiiga Movssesa vuostái, de dát olbmot ge nággejit duohtavuođa vuostái. Sii leat manahan jierpmi, ja sin osku lea dohkkemeahttun.  </verse>
          <verse number="9"> Muhto sii eai dađe eambbo menestuva, dasgo buohkaide šaddá almmusin man jierpmeheamit sii leat, nugo geavai duon guoktásii.</verse>
        </section>
        <section title="Evangelistta doaibma">
          <verse number="10"> Muhto don leat čuvvon mu oahpaheami, eallinvuogi, áigumuša, oskku, guhkesmielalašvuođa, ráhkisvuođa, gierdavašvuođa, </verse>
          <verse number="11"> doarrádallojumi ja gillámušaid, mat dáhpáhuvve munnje Antiokias, Ikonionas ja Lystras, maid ihkinassii doarrádallojumiid mun lean gierdan. Muhto Hearrá lea gádjon mu buot dain eret. </verse>
          <verse number="12"> Buohkat geat dáhttot eallit ipmilbalolaš eallima Kristus Jesusis, doarrádallojuvvojit. </verse>
          <verse number="13"> Muhto bahás olbmot ja behtolaččat mannet bahás ain vearrábui. Sii fillejit ja fillehallet. </verse>
          <verse number="14"> Muhto biso don das maid leat oahppan ja masa leat nannosit oskon. Don han dieđát geas don leat oahppan. </verse>
          <verse number="15"> Gitta mánnávuođat rájes leat dovdan bassi čállagiid mat sáhttet addit dutnje viisodaga mii doalvu bestojupmái jos oskkut Kristus Jesusii. </verse>
          <verse number="16"> Ipmil lea bosson Vuoiŋŋas oppa čállagii, ja dat lea ávkkálaš oahpaheapmái ja cuoigumii, neavvumii ja vanhurskkisvuođa bagadussii, </verse>
          <verse number="17"> vai dat olmmoš gii gullá Ipmilii, šattašii ollisin ja dohkálažžan dahkat buot buriid daguid.</verse>
        </section>
      </chapter>
      <chapter title="Kapittel 4">
        <verse number="1"> Mun gohčun du duođalaččat, Ipmila ja Jesus Kristusa muođuid ovddas, guhte boahtá dubmet elliid ja jábmiid, nu duođaid go son boahtá oinnolaččat ja ráhkada riikkas:  </verse>
        <verse number="2"> Sárdnit sáni, leažžá dal heivvolaš dahje heivemeahttun áigi, cuiggot, moaitte, movttiidahte, oahpat sin gierdavaččat!  </verse>
        <verse number="3"> Dasgo áigi boahtá go olbmot eai šat gierdda gullat dearvvaš oahpu, muhto váldet ovtta nuppi oahpaheaddji alcceseaset mielaset mielde, dasgo sii dáhttot gullat dan mii čagarduhttá bealji.  </verse>
        <verse number="4"> Sii jorgalahttet beljiideaset eret duohtavuođas cukcasiidda.  </verse>
        <verse number="5"> Muhto leage don gozeš juohke dáfus, gierdda gillámušaidat, daga evangelistta doaimma ja ollašuhte bálvalusat.</verse>
        <section title="Earroboddu">
          <verse number="6"> Dál mun juo oaffaruššojuvvon, ja mu jápmin lahkana.  </verse>
          <verse number="7"> Mun lean soahtan buori soađi, ollašuhttán mátkán ja seailluhan oskon.  </verse>
          <verse number="8"> Dál mu vuordá vanhurskkisvuođa vuoitokruvdnu, man Hearrá, vanhurskkis duopmár, addá munnje dan beaivvi, ii duššefal munnje, muhto sidjiide buohkaide geat áibbašit su boahtima.</verse>
        </section>
        <section title="Ustibat ja vuostálastit">
          <verse number="9"> Doama boahtit fargga mu lusa. </verse>
          <verse number="10"> Dasgo Demas guđii mu danne go son ráhkistišgođii dálá máilmmi. Son manai Tessalonikai, Kreskens lea mannan Galatiai, Titus Dalmatiai. </verse>
          <verse number="11"> Dušše Lukas lea mu luhtte. Váldde Markusa mielde go boađát, dasgo son lea munnje ávkin mu bálvalusas. </verse>
          <verse number="12"> Tykikosa mun lean vuolggahan Efesosii. </verse>
          <verse number="13"> Go boađát, de buvtte mátkegávtti man mun guđđen Karposa duohkái Troasii, ja maiddái girjjiid ge, erenoamážit pergamentagearuid.</verse>
          <verse number="14"> Veaikerávdi Aleksandros lea dahkan munnje ollu baháid. Hearrá mávssahehkos sutnje su daguid mielde. </verse>
          <verse number="15"> Várut sus don ge, dasgo son lea garrasit vuostálastán min sárdnideami.</verse>
          <verse number="16"> Vuosttaš geardde go mun bealuštin iežan dikkis, de ii oktage čuožžilan ja veahkehan mu. Buohkat guđđe mu. Vare dat ii logahallošii sidjiide! </verse>
          <verse number="17"> Muhto Hearrá veahkehii mu ja gievrudii mu ollašuhttit sáni sárdnideami, vai buot báhkinat beasašedje gullat dan. Ja mun gáddjojuvvojin ledjona njálmmis. </verse>
          <verse number="18"> Hearrá gádju mu maiddái buot bahás ja doalvu mu almmálaš riikasis. Sutnje lehkos gudni álo ja agálašvuhtii! Amen.</verse>
        </section>
        <section title="Loahppadearvvuođat">
          <verse number="19"> Cealkke dearvvuođaid Priskai ja Akvilai ja Onesiforosa bearrašii. </verse>
          <verse number="20"> Erastos bázii Korintii, ja Trofimosa mun guđđen Miletosii go son buohccái. </verse>
          <verse number="21"> Doama boahtit ovdal dálvvi. Eubulos, Pudens, Linos, Klaudia ja buot oskuguoimmit celket dutnje dearvvuođaid.</verse>
          <verse number="22"> Hearrá lehkos du vuoiŋŋain! Árbmu lehkos dinguin!</verse>
        </section>
      </chapter>
    </book>
    <book title="Bávlosa girji Titusii">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Ipmila bálvaleaddjis ja Jesus Kristusa apoastalis, gii lea vuolggahuvvon ovddidit oskku Ipmila válljen olbmuide ja oahpahit sin dovdat dan duohtavuođa mii addá ipmilbalolašvuođa  </verse>
          <verse number="2"> ja agálaš eallima doaivvu. Ipmil guhte ii sáhte gielistit, lea lohpidan dan agálaš áiggiid rájes,  </verse>
          <verse number="3"> ja go áigi dievai, de son almmustahtii sánis dan sártnis mii lea oskkilduvvon munnje Ipmila, beastámet, gohččuma mielde.</verse>
          <verse number="4"> Dearvvuođat Titusii, mu rivttes bárdnái oktasaš oskkus. Árbmu ja ráfi Ipmil Áhčis ja beastisteamet Kristus Jesusis!</verse>
        </section>
        <section title="Searvegotti vuorrasat">
          <verse number="5"> Mun guđđen du Kretai vai don gárvvistivččet daid áššiid mat ain váilo, ja bijašit vuorrasiid virgái juohke gávpogii, nugo mun lean gohččon du.  </verse>
          <verse number="6"> Vuoras galgá leat láitemeahttun, ovtta nissona boadnjá, sus galget leat oskkolaš mánát guđet eai leat váidaluvvon gudneheapmin eai ge gážžárin.  </verse>
          <verse number="7"> Ipmila dállodoallin searvegotti geahčči galgá leat láitemeahttun, ii allamielalaš, ii hohppui, ii jugeš, ii cábmálas ii ge dakkár gii geahččala vuoitit ruđaid vearrivuođain.  </verse>
          <verse number="8"> Son galgá leat guosseláđis, buorredáhtolaš, mášolaš, rehálaš, ipmilbalolaš ja loaitu.  </verse>
          <verse number="9"> Son galgá doallat gitta oahpu luohtehahtti sánis, nu ahte son sáhttá sihke rávvet dearvvaš oahpu mielde ja cuiggodit sin geat nággejit su vuostái.</verse>
        </section>
        <section title="Vearri oahpaheaddjit">
          <verse number="10"> Dasgo leat ollu gážžárat, erenoamážit sin gaskkas geat leat birračuhppojuvvon. Sii viiddidit duššiságaid ja behttet olbmuid. </verse>
          <verse number="11"> Don fertet buođđut sin njálmmi, dasgo sii moivašuhttet olles bearrašiid go vearri vuoittu dihtii oahpahit dan maid eai galggaše.</verse>
          <verse number="12"> Muhtun kretalaš, muhtun sin iežaset profehtain, lea dadjan: «Kretalaččat leat álo leamaš giellásat, bahás spiret, vuovdájat ja láikkit!» </verse>
          <verse number="13"> Dát duođaštus doallá deaivása. Cuiggot sin dan dihtii garrasit, vai sis šaddá dearvvaš osku, </verse>
          <verse number="14"> ja amaset doahttalit juvddálaš cukcasiid ja báhkkomiid mat bohtet olbmuin geat leat jorgalan eret duohtavuođas. </verse>
          <verse number="15"> Buot lea buhtis buhttásiidda, muhto buhtismeahttumiidda ja eahpeoskkolaččaide ii mihkkege leat buhtis, go velá sin jierbmi ja oamedovdu ge lea buhtismeahttun. </verse>
          <verse number="16"> Sii čuoččuhit ahte sii dovdet Ipmila, muhto daguideasetguin sii biehttalit su. Sii leat fasttit ja eahpegulolaččat, eai ge veaje dahkat maidege buriid.</verse>
        </section>
      </chapter>
      <chapter title="Kapittel 2">
        <section title="Kristtalaččaid eallin máilmmis">
          <verse number="1"> Muhto sártno don dan mii soahpá dearvvaš ohppui,  </verse>
          <verse number="2"> ahte boares olbmát galget leat juguheamit, gudnálaččat ja mášolaččat ja dearvašat oskkus, ráhkisvuođas ja gierdavašvuođas.  </verse>
          <verse number="3"> Seammá láhkái galget boares nissonat eallit nu mo heive bassi olbmuide, eai galgga sárdnut sealggebealde eai ge leat viidneváibmilat, muhto galget oahpahit buori,  </verse>
          <verse number="4"> nu ahte sii sáhttet oahpahit nuorra nissoniid ráhkistit boatnjáset ja mánáideaset,  </verse>
          <verse number="5"> eallit mášolažžan ja buhtisin, ja nu ahte leat buorit dálueamidat ja leat boatnjáideaset vuolibuččat, amas Ipmila sátni bilkiduvvot.</verse>
          <verse number="6"> Rávve seammá láhkái nuorra olbmáid eallit mearálaččat.  </verse>
          <verse number="7"> Leage ieš sidjiide ovdamearkan buriid daguiguin! Lehkos du oahpaheapmi buhtis ja gudnálaš,  </verse>
          <verse number="8"> geavat dearvvaš ja luohtehahtti sániid, nu ahte vuostálasti šaddá heahpadin danne go son ii sáhte dadjat min birra maidege baháid.</verse>
          <verse number="9"> Šlavat galget leat isidiiddiset vuolibuččat juohke dáfus ja nággekeahttá dahkat sin miela mielde. </verse>
          <verse number="10"> Sii eai galgga doaladit alcceseaset maidege, muhto álo čájehit duohta oskkáldasvuođa, vai sii juohke dáfus sáhttet leat Ipmila, beastámet, oahpu čikŋan.</verse>
          <verse number="11"> Dasgo Ipmila árbmu lea almmustahttojuvvon bestojupmin buot olbmuide. </verse>
          <verse number="12"> Dat bagada min vealtat ipmilmeahttunvuođas ja máilmmálaš anistumiin ja eallit gudnálašvuođas, vuoigatlašvuođas ja ipmilbalolašvuođas dálá máilmmis, </verse>
          <verse number="13"> dan botta go mii vuordit ahte min ávdugas doaivva ollašuvvá, ja ahte min stuora Ipmil ja beasti Jesus Kristus ihtá hearvásvuođas. </verse>
          <verse number="14"> Dasgo son attii iežas min ovddas vai lonistivččii min buot vearredaguin ja buhtistivččii min vai mii livččiimet su iežas álbmot mii áŋgirit dahká buriid daguid.</verse>
          <verse number="15"> Sártno ná, ávžžut ja cuiggot isitvuođain. Ale divtte geange badjelgeahččat iežat!</verse>
        </section>
      </chapter>
      <chapter title="Kapittel 3">
        <section title="Ođđasis riegádeapmi ja ođasmahttin">
          <verse number="1"> Muittut sidjiide ahte sii leat oaivámuččaid ja eiseválddiid vuolibuččat, ja ahte galget jeagadit sin ja leat gárvásat dahkat buot mii lea buorre.  </verse>
          <verse number="2"> Sii eai galgga bilkidit earáid eai ge leat riidui, muhto leat láđđásat ja vuollegaččat buot olbmuide.  </verse>
          <verse number="3"> Dasgo mii ge leimmet oktii jierpmeheamit ja eahpegulolaččat; mii leimmet čádjidan ja juohke lágán anistumiid ja himuid šlávat; mii eliimet bahávuođas ja gáđašvuođas, vašuhuvvuimet ja vašuheimmet guhtet guimmiideamet.  </verse>
          <verse number="4"> Muhto go min Ipmila ja beasti buorrevuohta ja ráhkisvuohta olbmuide almmustuvai,  </verse>
          <verse number="5"> de son besttii min, ii min vanhurskkis daguid dihtii, muhto váibmoláđisvuođas dihtii; son besttii min dainna lávgguin mas Bassi Vuoigŋa riegádahttá min ođđasis ja ođasmahttá min.  </verse>
          <verse number="6"> Son lea valljugasat golggahan Vuoiŋŋa min badjelii Jesus Kristusa, beastámet, bokte,  </verse>
          <verse number="7"> vai mii su árpmus dahkkojuvvošeimmet vanhurskkisin ja doivomet mielde árbešeimmet agálaš eallima.  </verse>
          <verse number="8"> Dát sátni lea jáhkehahtti. Mun dáhtun du čuoččuhit dán nannosit vai sii geat leat oskugoahtán Ipmilii, vikkašedje dahkat buriid daguid. Buot dát lea buorre ja ávkkálaš olbmuide.  </verse>
          <verse number="9"> Muhto vealtta jallas nákkuin, sohkalogahallamiin ja riidduin ja digaštallamis láhkagažaldagain, dasgo dakkárat leat ávkkiheamit ja duššit. </verse>
          <verse number="10"> Hilggo dan olbmo gii buktá vearri oahpu, go don leat cuiggodan su oktii dahje guktii. </verse>
          <verse number="11"> Don han dieđát ahte dakkár olmmoš lea jorggiidan. Son sudduda ja lea dubmen iežas.</verse>
        </section>
        <section title="Loahppasánit">
          <verse number="12"> Go mun vuolggahan Artemasa dahje Tykikosa du lusa, de doama boahtit mu lusa Nikopolisii, dasgo mun lean mearridan orrut doppe dán dálvvi. </verse>
          <verse number="13"> Ráhkkanahte láhkadovdi Zenasa ja Apollosa bures mátkái, amas sudnos váilut mihkkege. </verse>
          <verse number="14"> Ohpposet maiddái min olbmot dahkat buriid daguid ja veahkehit doppe gos dárbbašuvvo, amas sin eallin leat šattuid haga.</verse>
          <verse number="15"> Buohkat dáppe mu luhtte celket dutnje dearvvuođaid. Cealkke dearvvuođaid sidjiide geat ráhkistit min seammá oskkus. Árbmu lehkos dinguin buohkaiguin!</verse>
        </section>
      </chapter>
    </book>
    <book title="Bávlosa girji Filemonii">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Bávlosis, Kristus Jesusa fáŋggas, ja min oskuvieljas Timoteusis, min ráhkis bargoguoibmái Filemonii,  </verse>
          <verse number="2"> min oskuoabbái Appiai, min soahteguoibmái Arkipposii ja dan searvegoddái mii čoaggana du vissui.</verse>
          <verse number="3"> Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!</verse>
        </section>
        <section title="Filemona osku ja ráhkisvuohta">
          <verse number="4"> Mun giittán álo Ipmila go muittán du rohkadusainan.  </verse>
          <verse number="5"> Dasgo mun gulan mo don ráhkistat buot bassi olbmuid ja oskkut Hearrá Jesusii.  </verse>
          <verse number="6"> Mun rohkadalan ahte min oktasaš osku attášii dutnje áddejumi buot daid buriid birra mat mis leat Kristusis.  </verse>
          <verse number="7"> Du ráhkisvuohta lea leamaš munnje stuora illun ja jeđđehussan, dasgo don, oskuviellja, leat arvvosmahttán bassi olbmuid váimmuid.</verse>
        </section>
        <section title="Filemon ja Onesimos">
          <verse number="8"> Vaikko mus livččii roahkkatvuohta Kristusis mearridit maid don galggat dahkat,  </verse>
          <verse number="9"> de mun almmatge ávžžuhan du danne go ráhkistan du, mun, Bávlos, guhte lean vuoras olmmoš ja dál maiddái Kristus Jesusa fáŋga. </verse>
          <verse number="10"> Mun ávžžuhan du, bárdnán Onesimosa beales, gean mun lean riegádahttán dáppe fáŋgavuođastan. </verse>
          <verse number="11"> Oktii son lei ávkkeheapmi dutnje, muhto dál son lea ávkkálaš sihke dutnje ja munnje. </verse>
          <verse number="12"> Go mun dál vuolggahan su ruovttoluotta du lusa, de lea dego vuolggahivččen váibmon. </verse>
          <verse number="13"> Mun livččen áinnas doallan su dáppe iežan luhtte, vai son du sajis livččii sáhttán bálvalit mu dál go mun ferten guoddit láhkkiid evangeliuma dihtii. </verse>
          <verse number="14"> Muhto almmá du mieđiheami haga in dáhtton dahkat maidege, amas dat buorri maid don dagat, boahtit bákkus, muhto iežat dáhtus. </verse>
          <verse number="15"> Soittii son váldojuvvot dus eret oanehassii vai don oččošit su ruoktot agibeaivái, </verse>
          <verse number="16"> it ge šat šlávvan, muhto ollu eanebun: ráhkis oskuvielljan. Son lea munnje hui ráhkis, muhto dutnje vel ráhkkáseabbo, sihke olmmožin ja vielljan Hearrás.</verse>
          <verse number="17"> Jos don dál anát mu oskuguoibmin, de vuostáiváldde su dego mu iežan. </verse>
          <verse number="18"> Jos son leažžá dahkan maidege veriid du vuostái dahje leažžá dutnje maidege velggolaš, de bija dan mu vealgegirjái! </verse>
          <verse number="19"> Dán čálán mun, Bávlos, gieđainan: Gal mun mávssán! Mun sáhtášin váikko cealkit ahte don leat munnje velá iežat ge velggolaš. </verse>
          <verse number="20"> Oskuviellja, vare veahkehivččet mu dáinna lágiin Hearrás! Illudahte mu váimmu Kristusis!</verse>
          <verse number="21"> Mun čálán dutnje danne go luohtán dasa ahte don jeagadat mu. Mun dieđán gal ahte don dagat velá eanet go maid mun siđan. </verse>
          <verse number="22"> Ja okta ášši velá: Ráhkkanahte maiddái munnje orrunsaji, dasgo mus lea dat doaivva ahte dii ovddasrohkadusaideattetguin oččošeiddet mu fas ruovttoluotta.</verse>
        </section>
        <section title="Loahppadearvvuođat">
          <verse number="23"> Epafras, mu fáŋgaguoibmi Kristus Jesusis, cealká didjiide dearvvuođaid, </verse>
          <verse number="24"> nu maiddái Markus, Aristarkos, Demas ja Lukas, mu bargoguoimmit.</verse>
          <verse number="25"> Hearrámet Jesus Kristusa árbmu lehkos din vuoiŋŋain!</verse>
        </section>
      </chapter>
    </book>
    <book title="Girji hebrealaččaide">
      <chapter title="Kapittel 1">
        <section title="Ipmil lea sárdnon midjiide Bártnis bokte">
          <verse number="1"> Ipmil lea máŋgii ja máŋgga láhkái dolin sárdnon min máddariidda profehtaidis bokte,  </verse>
          <verse number="2"> muhto dáid maŋimuš beivviid son lea sárdnon midjiide Bártnis bokte, gean lea bidjan buot árbejeaddjin ja gean bokte lea maiddái sivdnidan máilmmi.  </verse>
          <verse number="3"> Son lea Ipmila hearvásvuođa čuovgadas, su luonddu duohta govva, ja fámolaš sániinis son bisuha buot. Go son ieš lei buhtistan min suttuin, de čohkánii Allatvuođa olgeš gieđa beallái allagasas.</verse>
        </section>
        <section title="Ipmila Bárdni lea stuorit go eŋgelat">
          <verse number="4"> Nu son lea šaddan sakka stuoribun go eŋgelat ja árben hearváset nama go sii.  </verse>
          <verse number="5"> Dasgo Ipmil ii leat goassege cealkán guđege eŋgelii: Don leat mu bárdni, mun lean riegádahttán du odne. Ii ge son leat cealkán: Mun lean su áhčči, ja son lea mu bárdni.</verse>
          <verse number="6"> Muhto go Ipmil fas bidjá vuosttašriegádeaddjis máilbmái, de son cealká: Buot Ipmila eŋgelat gopmirdehkoset su.</verse>
          <verse number="7"> Ja eŋgeliid birra son cealká ná: Son dahká eŋgeliiddis bieggan ja bálvaleddjiidis dollanjuovččan.</verse>
          <verse number="8"> Muhto Bártnis birra son cealká: Ipmil, du truvdnu bissu agálašvuhtii, ja vanhurskkisvuođa soabbi lea du riikka soabbi.</verse>
          <verse number="9"> Don ráhkistit vanhurskkisvuođa ja vašuhit vearrivuođa. Dan dihtii, Ipmil, lea du Ipmil vuoiddadan du ilu oljjuin, du, eanebut go du guimmiid.</verse>
          <verse number="10"> Son cealká maiddái: Don, Hearrá, leat álggu rájes vuođđudan eatnama, ja almmit leat du gieđa dahku.</verse>
          <verse number="11"> Dat duššet, muhto don bisut. Dat oamásmuvvet nugo bivttas,</verse>
          <verse number="12"> don giesat daid čoahkkái nugo olgogávtti. Dat molsojuvvojit nugo bivttas, muhto don leat seammá, du jagit eai noga.</verse>
          <verse number="13"> Lea go Ipmil goassege cealkán guđege eŋgelii: Čohkán mu olgeš gieđa beallái, dassážii go bijan du vašálaččaid du julggiid vuložin.</verse>
          <verse number="14"> Eai go buot eŋgelat leat bálvaleaddji vuoiŋŋat guđet leat vuolggahuvvon bálvalit daid guđet árbejit bestojumi?</verse>
        </section>
      </chapter>
      <chapter title="Kapittel 2">
        <section title="Eŋgeliid sátni ja Bártni sátni">
          <verse number="1"> Dan dihtii mii fertet dađe buorebut váldit vuhtii dan, maid mii leat gullan, amamet rievdat meattá rávnnji mielde.  </verse>
          <verse number="2"> Jos velá dat ge sátni man eŋgelat sárdno, ollašuvai, nu ahte juohke vearredahku ja eahpegulolašvuohta oaččui ánssášuvvon bálkkás,  </verse>
          <verse number="3"> mo mii dasto sáhtášeimmet vealtat ráŋggáštusas, jos eat beroš nu stuora bestojumis, man Hearrá ieš vuosttažin sárdnidii? Sii guđet gulle su duođaštusa nannejedje dan bestojumi duohtan midjiide,  </verse>
          <verse number="4"> ja Ipmil ieš nannii sin duođaštusaid mearkkaiguin ja oavdudaguiguin ja máŋggalágán fámolaš daguiguin, ja juogadii Bassi Vuoiŋŋa attáldagaid dáhtus mielde.</verse>
        </section>
        <section title="Bárdni lea olbmuid viellja">
          <verse number="5"> Ipmil ii leat bidjan eŋgeliid vuolibužžan dan boahttevaš máilmmi man birra mii sárdnut.  </verse>
          <verse number="6"> Muhto muhtun lea duođaštan ná: Mii lea olmmoš, go anát su muittus, dahje olbmobárdni, go anát sus fuola?</verse>
          <verse number="7"> Oanehassii don dahket su eŋgeliid vuolibužžan, don kruvnnidit su hearvásvuođain ja gudniin,</verse>
          <verse number="8"> bidjet buot su julggiid vuložin. Go son nappo bijai buot olbmo vuložin, de ii čuoldán maidege eret. Dál eat vel oainne ahte buot livččii biddjojuvvon su vuložin.  </verse>
          <verse number="9"> Mii oaidnit goittot Jesusa guhte oanehassii lei eŋgeliid vuolibuš, muhto gillámušas ja jápmimis dihtii lea dál kruvnniduvvon hearvásvuođain ja gudniin. Árbmugas Ipmila dáhttu lei ahte Jesus galggai muosáhit jápmima buohkaid ovddas. </verse>
          <verse number="10"> Go son guhte lea sivdnidan ja vuođđudan buot, dáhtui doalvut eatnat mánáid hearvásvuhtii, de fertii gillámušaiguin dahkat ollisin su guhte doalvu sin bestojupmái. </verse>
          <verse number="11"> Dasgo son guhte dahká bassin, ja sii guđet dahkkojuvvojit bassin, leat buohkat ovtta áhčis; danne son ii heahpanatta ge gohčodeames sin vielljanis go cealká:</verse>
          <verse number="12"> Mun gulahan du nama vieljaidasan ja máinnun du searvegottis.</verse>
          <verse number="13"> Son cealká maiddái: Mun dorvvastan sutnje. Ja dasto cealká: Dá mii leat, mun ja dat mánát, geaid Ipmil lea addán munnje.</verse>
          <verse number="14"> Go juo dát mánát leat oasálaččat oaččis ja varas, de seammá láhkái son ge lea oasálaš das. Nu son fámohuhtii jápmimiinnis su geas lea jápmima váldi, beargalaga, </verse>
          <verse number="15"> ja luittii luovus buohkaid guđet jápmima balus leat eallinagiset leamaš šlávvan. </verse>
          <verse number="16"> Ii son leat atnimin fuola eŋgeliin, muhto Abrahama nális. </verse>
          <verse number="17"> Danne son fertii juohke dáfus šaddat vieljaidis láhkásažžan, vai sáhtášii váibmoláđis ja oskkáldas bajimušbáhppan Ipmila ovddas soabahit álbmogis suttuid. </verse>
          <verse number="18"> Go son ieš lea gillán ja geahččaluvvon, de sáhttá veahkehit daid guđet geahččaluvvojit.</verse>
        </section>
      </chapter>
      <chapter title="Kapittel 3">
        <section title="Jesus lea stuorit go Movsses">
          <verse number="1"> Dan dihtii, bassi oskuguoimmit, guđet lehpet oasálaččat almmálaš rávkojumis, gehččet Jesusii gean mii dovddastit apoasttalin ja bajimušbáhppan.  </verse>
          <verse number="2"> Son lei oskkáldas Hearrái guhte ásahii su, nugo Movsses lei oskkáldas oppa Ipmila viesus,  </verse>
          <verse number="3"> muhto Jesus lea ánssášan ollu stuorit gudni go Movsses, nugo viesu huksejeaddji ge gudnejahttojuvvo eambbo go viessu.  </verse>
          <verse number="4"> Juohke viesu lea soamis huksen, muhto Ipmil lea huksen buot.  </verse>
          <verse number="5"> Ja Movsses lei gal oskkilduvvon bálvaleaddji oppa Ipmila viesus duođaštit dan, mii maŋŋil galggai sárdniduvvot.  </verse>
          <verse number="6"> Muhto Kristus lea nugo bárdni gean háldui lea oskkilduvvon Ipmila viessu. Dát viessu leat mii, jos mii loahpa rádjái bissut nannosit dan roahkkatvuođas ja rámis maid min doaivva addá midjiide.</verse>
        </section>
        <section title="Eahpeosku ja eahpegulolašvuohta">
          <verse number="7"> Dan dihtii, nugo Bassi Vuoigŋa cealká: Jos dii otná beaivvi gullabehtet su jiena,</verse>
          <verse number="8"> de allet buoššut váimmuideattet nugo dalle go čuožžileiddet mu vuostái, daid beivviid go geahččaleiddet mu meahcis.</verse>
          <verse number="9"> Doppe din vánhemat bidje mu geahččalussii ja hástaledje mu, vaikko ledje njealljelot jagi oaidnán mu daguid.</verse>
          <verse number="10"> Dan dihtii mun moaráhuvven dan sohkagoddái ja celken: Álelassii sii čádjádallet váimmusteaset, eai ge dovdda mu geainnuid.</verse>
          <verse number="11"> De mun vurdnon moaristan: Sii eai goassege beasa mu vuoiŋŋadussii.</verse>
          <verse number="12"> Váruhehket, oskuguoimmit, amas ovttasge dis leat bahás ja eahpeoskkolaš váibmu nu ahte son jorrala ealli Ipmilis eret. </verse>
          <verse number="13"> Muhto rávvejehket guhtet guimmiideattet juohke beaivvi nu guhká go sánit «otná beaivi» lea fámus, amas oktage dis jorralit suttu fillehussii ja buoššut. </verse>
          <verse number="14"> Mii han leat šaddan oasálažžan Kristusii, jos loahpa rádjái bissut nannosit dan luohttámušas mii mis lei juo álggu rájes.</verse>
          <verse number="15"> Čállagiin nappo celkojuvvo: Jos dii otná beaivvi gullabehtet su jiena, de allet buoššut váimmuideattet nugo dalle, go čuožžileiddet mu vuostái.</verse>
          <verse number="16"> Geat dat ledje guđet gulle, muhto almmatge stuimmáskedje? Eai go dat lean buohkat geaid Movsses doalvvui eret Egyptas? </verse>
          <verse number="17"> Geaidda lei Ipmil moaris njealljelot jagi? Ii go daidda geat suddudedje ja geaid rupmašat dasto báhce meahccái? </verse>
          <verse number="18"> Ja geaidda son vuortnui ahte eai sii beasa su vuoiŋŋadussii? Ii go dat guoskan daidda guđet ledje eahpegulolaččat? </verse>
          <verse number="19"> Mii nappo fuomášit ahte sin eahpeosku hehttii sin beassamis vuoiŋŋadussii.</verse>
        </section>
      </chapter>
      <chapter title="Kapittel 4">
        <section title="Ipmila álbmogii gullá vuoiŋŋadus">
          <verse number="1"> Nu guhká go mis ain lea lohpádus beassat Ipmila vuoiŋŋadussii, de váruhehkot amas oktage dis báhcit mátkkis!  </verse>
          <verse number="2"> Dasgo buorre sáhka lea sárdniduvvon midjiide nugo sidjiide. Sii eai goittotge atnán makkárge ávkki dan sánis maid gulle, dasgo eai vuostáiváldán dan oskkus.  </verse>
          <verse number="3"> Muhto mii guđet oskut, beassat lohpiduvvon vuoiŋŋadussii, nugo son lea cealkán: Ja mun vurdnon moaristan: Sii eai goassege beasa mu vuoiŋŋadussii. Nu son celkkii, vaikko su dagut leat leamaš gárvásat máilmmi vuođđudeami rájes.  </verse>
          <verse number="4"> Čihččet beaivvi birra han lea celkojuvvon ná: Čihččet beaivvi Ipmil vuoiŋŋastii buot das maid son lei dahkan.  </verse>
          <verse number="5"> Muhto celkojuvvo maiddái: Sii eai goassege beasa mu vuoiŋŋadussii.  </verse>
          <verse number="6"> Lea goittot vissis ahte muhtumat besset dohko. Sii geaidda buorre sáhka sárdnojuvvui vuosttažin, eai beassan dohko eahpegulolašvuođaset dihtii.  </verse>
          <verse number="7"> Dan dihtii Ipmil mearrida ođđa beaivvi, mii lea «otná beaivi», ja son cealká ollu maŋŋelis Dávveda bokte nugo lea namuhuvvon ovdalis: Jos dii otná beaivvi gullabehtet su jiena, de allet buoššut váimmuideattet.</verse>
          <verse number="8"> Jos Josva livččii dolvon sin dan vuoiŋŋadussii, de Ipmil ii livčče maŋŋelis namuhan eará beaivvi.  </verse>
          <verse number="9"> Ipmila álbmogis lea nappo ain vuordagis sábbátvuoiŋŋadus. </verse>
          <verse number="10"> Dat guhte lea beassan su vuoiŋŋadussii, oažžu vuoiŋŋastit buot daguinis nugo Ipmil ge vuoiŋŋastii. </verse>
          <verse number="11"> Viggot mii ge beassat dan vuoiŋŋadussii, amas oktage jorralit seammá eahpegulolašvuođa dihtii.</verse>
          <verse number="12"> Ipmila sátni lea ealli ja fámolaš ja bastileabbo go guovtteávjjot miehkki. Dat čuohpasta nu čiekŋalii ahte ludde sielu ja vuoiŋŋa, lađđasiid ja ađđamiid ja dubme váimmu jurdagiid ja árvalusaid. </verse>
          <verse number="13"> Ipmilis ii sáhte čiehkat ovttage sivdnádusa. Buot lea álás ja rabas su čalmmiid ovddas geasa mii fertet dahkat logu.</verse>
        </section>
        <section title="Jesus lea min báhppa agálašvuhtii">
          <verse number="14"> Go juo mis lea stuora bajimušbáhppa, Jesus, Ipmila Bárdni, guhte lea mannan almmiid čađa, de bissot nannosit dán dovddastusas. </verse>
          <verse number="15"> Ii mis leat dakkár bajimušbáhppa guhte ii sáhte árkkálmastit min headjuvuođa, muhto dakkár guhte lea seammá láhkái geahččaluvvon go mii ge, dattege suttu haga. </verse>
          <verse number="16"> Loaiddastehkot dan dihtii roahkkatvuođain árpmu truvnnu ovdii, vai oččošeimmet váibmoláđisvuođa ja árpmu, nu ahte gávnnašeimmet veahki rivttes áigái.</verse>
        </section>
      </chapter>
      <chapter title="Kapittel 5">
        <verse number="1"> Juohke bajimušbáhppa gii válljejuvvo olbmuid gaskkas, ásahuvvo ovddastit sin Ipmila ovddas ja buktit attáldagaid ja oaffariid sin suttuid ovddas.  </verse>
        <verse number="2"> Danne go son lea ieš ge headju, de son sáhttá leat váibmoláđis diehtemeahttun ja čádjideaddji olbmuide,  </verse>
        <verse number="3"> ja dan headjuvuođas dihtii son galgá oaffaruššat suttuoaffariid sihke iežas ja álbmoga ovddas.  </verse>
        <verse number="4"> Dán árvvu ii oktage váldde alccesis, muhto bajimušbáhpa rávká Ipmil, nugo son rávkkai Arona ge.</verse>
        <verse number="5"> Seammá láhkái ii Kristus ge bajidan iežas bajimušbáhppan, muhto su bajidii son guhte celkkii sutnje: Don leat mu bárdni, mun lean riegádahttán du odne.</verse>
        <verse number="6"> Ja nuppi sajis: Don leat báhppa agálašvuhtii, Melkisedeka báhppavuođa mielde.</verse>
        <verse number="7"> Go Jesus elii dáppe eatnama alde, de oaffarušai rohkosiid ja ánui čuorvasiiguin ja gatnjaliiguin veahki sus, geas lei fápmu beastit su jápmimis, ja son gullojuvvui ipmilbalolašvuođas dihtii.  </verse>
        <verse number="8"> Vaikko son lei Bárdni, de fertii oahppat gulolašvuođa gillámušastis.  </verse>
        <verse number="9"> Go son lei dahkkojuvvon ollisin, de buvttii agálaš bestojumi buohkaide guđet jeagadit su, </verse>
        <verse number="10"> ja Ipmil gohčodii su bajimušbáhppan Melkisedeka báhppavuođa mielde.</verse>
        <section title="Várrehus njoahcivuođas">
          <verse number="11"> Dán birra mii sáhttit cealkit ollu, muhto lea lossat čilget dan didjiide, dasgo dii lehpet šaddan hilljánin gullat. </verse>
          <verse number="12"> Dii livččiidet galgan šaddat oahpaheaddjin áigá juo, muhto dii dárbbašehpet gis ieža muhtuma gii oahpahivččii didjiide Ipmila sáni álgoáššiid. Dii lehpet šaddan dakkárin geat dárbbašehpet fas mielkki, ehpet ge gierdda álbmás biepmu. </verse>
          <verse number="13"> Dasgo juohkehaš guhte ain bibmojuvvo milkkiin, lea ain mánná, ii ge sáhte áddet vanhurskkisvuođa sáni. </verse>
          <verse number="14"> Muhto álbmás biebmu lea olles olbmuide geat leat hárjehan iežaset dasa ja oahppan earuhit buori bahás.</verse>
        </section>
      </chapter>
      <chapter title="Kapittel 6">
        <verse number="1"> Guđđot nappo dan maid álggus oahpaimet Kristusa birra, ja jotkot rávis olbmuid oahpaheami. Eat mii áiggo ođđasit ásahit vuođu go oahpahišgoahtit dakkár áššiid nugo jorgalusa jápmadaguin eret, oskku Ipmilii,  </verse>
        <verse number="2"> gástta, gieđaidbidjama, jábmiid bajásčuožžileami ja agálaš duomu.  </verse>
        <verse number="3"> Dán mii dáhttut dahkat, jos Ipmil dan sálle.</verse>
        <verse number="4"> Dasgo go olbmot oktii leat čuvgejuvvon ja muosáhan almmálaš attáldaga, šaddan oasálažžan Bassi Vuoiŋŋas,  </verse>
        <verse number="5"> muosáhan Ipmila buori sáni ja vásihan boahttevaš máilmmi fámuid,  </verse>
        <verse number="6"> muhto de leat luohpan oskkusteaset, dalle lea veadjemeahttun oahpistit sin ođđaset jorgalussii. Dasgo sii ieža russiinávlejit fas Ipmila Bártni ja dahket su buohkaid bilkun!</verse>
        <verse number="7"> Go eanan njammá dan arvvi mii dávjá njuoskada dan ja addá gilviidasas šattu, de dat oažžu Ipmila buressivdnádusa.  </verse>
        <verse number="8"> Muhto jos dat šaddada bastilislánjáid ja gáskálasaid, de dat ii dohkke masage ja lea garuhusa lahka ja loahpas boldojuvvo.</verse>
        <verse number="9"> Mii leat goit vissásat das ahte din dilli, ráhkkásiiddámet, lea buoret, ja ahte bestojupmi vuordá din, vaikko mii sárdnut ge ná. </verse>
        <verse number="10"> Ii han Ipmil leat vanhurskkismeahttun nu ahte vajáldahtášii din barggu ja dan ráhkisvuođa maid lehpet čájehan sutnje, go lehpet bálvalan su bassi olbmuid ja ain bálvalehpet sin. </verse>
        <verse number="11"> Mii dáhtošeimmet juohkehačča dis ain čájehit seammá áŋgirvuođa loahpa rádjái dassá go din doaivva ollašuvvá, </verse>
        <verse number="12"> amadet šaddat fuollameahttumin, muhto vai čuovvubehtet sin ovdamearkka guđet oskot ja vurdet gierdavaččat ja danne árbejit dan maid Ipmil lea lohpidan.</verse>
        <section title="Ipmila nana lohpádus Abrahamii">
          <verse number="13"> Go Ipmil attii lohpádusa Abrahamii, de vuortnui iežas nammii, dasgo ii lean oktage su stuorit, gean nammii son livččii vurdnon. </verse>
          <verse number="14"> Son vuortnui: «Duođaid, mun buressivdnidan du valljugasat ja lasihan du náli». </verse>
          <verse number="15"> Abraham vurddii gierdavaččat ja oaččui dan mii lei lohpiduvvon sutnje. </verse>
          <verse number="16"> Olbmot gal vurdnot soapmása nammii gii lea iežaset stuorit, ja válli nanne ášši ja loahpaha buot nákkuid. </verse>
          <verse number="17"> Dan dihtii Ipmil nannii lohpádusas váliin go hálidii čájehit čielgasit sidjiide geaidda lohpádus guoská, ahte su árvalus ii nuppástuva. </verse>
          <verse number="18"> Dát guokte rievdameahttun ášši mat dáhkidit ahte Ipmil ii gielis, roahkasmahttet min guđet leat báhtaran su dorvui, ja arvvosmahttet min doallat gitta dan doaivagis mii lei lohpiduvvon midjiide. </verse>
          <verse number="19"> Dat doaivva lea min sielu áŋkkur. Dat lea nanus ja vissis ja ollá gitta ovdaloavdaga siskkobeallái. </verse>
          <verse number="20"> Dohko Jesus manai min ovddasmannin, go son šattai bajimušbáhppan gean báhppavuohta lea agálaš, Melkisedeka báhppavuođa mielde.</verse>
        </section>
      </chapter>
      <chapter title="Kapittel 7">
        <section title="Melkisedek lea gonagas ja báhppa">
          <verse number="1"> Dát Melkisedek lei Salema gonagas ja Alimus Ipmila báhppa. Son bođii Abrahama ovddal ja buressivdnidii su go dát lei boahtimin ruoktot maŋŋil go lei vuoitán gonagasaid.  </verse>
          <verse number="2"> Abraham attii sutnje logádasa buot sállašisttis. Melkisedeka namma mearkkaša ovddimustá vanhurskkisvuođa gonagas, ja dasto son lea Salema gonagas, mii mearkkaša ráfi gonagas.  </verse>
          <verse number="3"> Sus ii leat áhčči, ii eadni ii ge sohkalohku, ii ge su eallinbeivviin leat álgu ii ge loahppa. Son lea Ipmila Bártni láhkásaš, ja son bissu álelassii báhppan.</verse>
          <verse number="4"> Fuomášehket man stuoris son lea. Velá máttaráhččámet Abraham ge attii sutnje buoremus oasi sállašisttis logádassan.  </verse>
          <verse number="5"> Dat Levi maŋisboahttit guđet leat ásahuvvon báhppan, galget lága mearrádusa mielde čoaggit logádasaid álbmogis, álbmotguimmiineaset, guđet leat maiddái Abrahama nális.  </verse>
          <verse number="6"> Muhto Melkisedek guhte ii lohkkojuvvon sin sohkagoddái, válddii logádasa Abrahamas ja buressivdnidii su, vaikko Abraham lei juo ožžon Ipmila lohpádusaid.  </verse>
          <verse number="7"> Lea čielggas ahte buressivdnideaddjis lea alit árvu go das gii oažžu buressivdnádusa.  </verse>
          <verse number="8"> Muđuid gal jámolaš olbmot čogget logádasaid, muhto dál válddii logádasaid vuostái olmmái guhte čállagiid duođaštusaid mielde eallá agálaččat.  </verse>
          <verse number="9"> Velá Levi ge, logádasaid čoaggi, mávssii muhtun láhkái ieš logádasa Abrahama bokte. </verse>
          <verse number="10"> Vaikko son ii lean vel riegádan, de lei goit máddaris Abrahama alimiin dalle go Melkisedek bođii Abrahama ovddal.</verse>
          <verse number="11"> Jos juo Levi soga báhppavuohta, man vuođul Israela álbmogii addojuvvui láhka, livččii dolvon ollisvuhtii, manne dalle dárbbašii vel čuožžilit nubbi báhppa, gean báhppavuohta lea Melkisedeka báhppavuođa mielde ii ge Arona? </verse>
          <verse number="12"> Jos báhppavuohta nuppástuvvá, de láhka ge ferte nuppástuvvat. </verse>
          <verse number="13"> Son geas dás lea sáhka, gullá eará čerdii, mas ii leat oktage doaimmahan áltárbálvalusa. </verse>
          <verse number="14"> Buohkat han dihtet ahte Hearrámet boahtá Juda čearddas, ii ge Movsses leat sárdnon maidege dán čeardda báhppavuođa birra.</verse>
        </section>
        <section title="Melkisedeka láhkásaš ođđa báhppa">
          <verse number="15"> Buot dát šaddá ain čielgaseabbon go čuožžila Melkisedeka láhkásaš ođđa lágán báhppa, </verse>
          <verse number="16"> guhte ii leat šaddan báhppan olmmošlaš lága árbenjuolggadusaid mielde, muhto nohkameahttun eallima fámus. </verse>
          <verse number="17"> Su birra lea duođaštuvvon: Don leat báhppa agálašvuhtii, Melkisedeka báhppavuođa mielde.</verse>
          <verse number="18"> Nu heaittihuvvo ovddit mearrádus, dasgo dat lei heittot ja ávkkeheapmi, </verse>
          <verse number="19"> ii han láhka leat ollašuhttán maidege. Dan sadjái mii leat ožžon buorebu, doaivaga mii addá midjiide vejolašvuođa lahkanit Ipmilii.</verse>
          <verse number="20"> Dát dáhpáhuvai Ipmila váli mielde. Levi sohkagotti olbmát šadde báhppan váli haga, </verse>
          <verse number="21"> muhto Jesusa báhppavuohta nannejuvvui váliin, dáiguin sániiguin: Hearrá lea vurdnon ii ge gáđa dan: Don leat báhppa agálašvuhtii.</verse>
          <verse number="22"> Dás mii oaidnit man ollu buorebun lea šaddan dat lihttu man Jesus dáhkida.</verse>
          <verse number="23"> Eará báhpaid mearri lea dađistaga lassánan go jápmin lea hehtten sin joatkimis báhppan. </verse>
          <verse number="24"> Muhto Jesus bissu agálašvuhtii, dasgo su báhppavuohta lea nohkameahttun. </verse>
          <verse number="25"> Danne son sáhttá ollásit beastit sin guđet su bokte bohtet Ipmila lusa, go son eallá agálašvuhtii ja rohkadallá sin ovddas.</verse>
          <verse number="26"> Dákkár bajimušbáhpa mii dárbbašeimmet gii lea bassi, vigiheapmi, duolvatkeahttá, earuhuvvon suttolaččain ja aliduvvon almmiid badjel. </verse>
          <verse number="27"> Son ii dárbbaš eará bajimušbáhpaid láhkái beaivválaččat oaffaruššat vuos iežas suttuid ovddas ja dasto álbmoga suttuid ovddas. Dasgo son lea juo gearddi oaffaruššan, go oaffarušai iežas. </verse>
          <verse number="28"> Láhka ásaha bajimušbáhppan olbmuid guđet leat heajut, muhto váli sátni mii bođii lága maŋŋil, ásaha bajimušbáhppan Bártni guhte agálaš áigái lea dahkkojuvvon ollisin.</verse>
        </section>
      </chapter>
      <chapter title="Kapittel 8">
        <section title="Kristus lea ođđa lihtu bajimušbáhppa">
          <verse number="1"> Váldoášši mas dál lea sáhka, lea dát: Mis lea dakkár bajimušbáhppa guhte čohkká almmis Allatvuođa truvnnu olgeš bealde.  </verse>
          <verse number="2"> Son doaimmaha báhpabálvalusa bassi báikkis, duohta lihttogoađis, man ii leat ceggen olmmoš, muhto Hearrá ieš.  </verse>
          <verse number="3"> Juohke bajimušbáhppa lea biddjojuvvon oaffaruššat Ipmilii sihke attáldagaid ja njuovvanoaffariid, ja danne lei dárbbašlaš ahte maiddái min bajimušbáhpas lei juoga man sáhtii buktit oaffarin.  </verse>
          <verse number="4"> Jos son livččii eatnama alde, de son ii livčče oppa báhppa ge, dasgo dáppe leat juo dakkárat guđet oaffaruššet lága mielde.  </verse>
          <verse number="5"> Sin bálvalus lea goittot dušše almmálaš bálvalusa govva ja suoivva, nugo celkojuvvui Movssesii ge go son galggai cegget lihttogoađi: «Ane fuola das ahte dagat buot dan ovdagova mielde mii čájehuvvui dutnje vári alde.»</verse>
          <verse number="6"> Muhto min bajimušbáhppa lea ožžon sakka stuorit doaimma, go son maiddái lea buoret lihtu gaskaolmmái, dakkár lihtu mii lea vuođđuduvvon buoret lohpádusaid ala.  </verse>
          <verse number="7"> Dasgo jos juo vuosttaš lihttu livččii leamaš láitemeahttun, de ii livčče dárbbašuvvon ođđa lihttu.  </verse>
          <verse number="8"> Dasgo Ipmil láitá álbmogis go cealká: Gehččet, beaivvit bohtet, cealká Hearrá, go mun dagan ođđa lihtu Israela viesuin ja Juda viesuin.</verse>
          <verse number="9"> Dat ii leat seammá lágán lihttu go dat man mun dahken sin máddariiguin dalle go válden sin gihtii ja dolvon sin eret Egyptas. Sii eai bisson mu lihtus, ja danne in mun ge atnán fuola sis, cealká Hearrá.</verse>
          <verse number="10"> Muhto dán lihtu mun dagan Israela álbmogiin daid beivviid maŋŋil, cealká Hearrá: Mun bijan lágaidan sin millii ja čálán daid sin váimmuide. Mun lean sin Ipmil, ja sii leat mu álbmot.</verse>
          <verse number="11"> Dalle ii oktage šat oahpat ránnjás, ii ge oktage oahpat álbmotguoimmis sániiguin: «Oahpa dovdat Hearrá.» Dalle sii buohkat, uhcimusas stuorimussii, dovdet mu.</verse>
          <verse number="12"> Mun attán ándagassii sin vearredaguid in ge šat goassege muitte sin suttuid.</verse>
          <verse number="13"> Sártnodettiinis ođđa lihtu birra Ipmil čájeha ahte vuosttaš lihttu lea boarásmuvvan. Ja dat mii boarásmuvvá ja oamásmuvvá, lea juo nohkagoahtimin.</verse>
        </section>
      </chapter>
      <chapter title="Kapittel 9">
        <section title="Boares lihtu oaffarbálvalus">
          <verse number="1"> Vuosttaš lihtus ledje nappo ipmilbálvalusa njuolggadusat ja bassi báiki dáppe eatnama alde.  </verse>
          <verse number="2"> Ceggejuvvui goahti man ovddimus lanjas ledje ginttaljuolgi, beavdi ja oaffarláibbit. Dán oasi gohčodedje bassin.  </verse>
          <verse number="3"> Nuppi ovdaloavdaga duohken lei dat latnja man gohčodedje buot basimussan.  </verse>
          <verse number="4"> Doppe lei golle suovasáltár ja lihtu árka, mii lei skoađastuvvon golliin. Árkkas lei gollelihti man siste lei mánna, Arona soabbi mas šadde iđut, ja lihtu távvalat.  </verse>
          <verse number="5"> Árkka bajábealde ledje hearvásvuođa kerubat suoivanastimin soabahansaji. Buot dán ii dárbbaš dál čilget nu dárkilit.</verse>
          <verse number="6"> Nu lea nappo buot ásahuvvon. Goađi ovddimus lanjas fitnet báhpat beaivválaččat go doaimmahit ipmilbálvalusa.  </verse>
          <verse number="7"> Muhto goađi nuppi latnjii beassá dušše bajimušbáhppa, ja son ge dušše oktii jagis. Dalle sus ferte álo leat mielde varra man son oaffaruššá iežas ja álbmoga meaddádusaid ovddas maid sii leat dahkan diehtemeahttunvuođas.  </verse>
          <verse number="8"> Nu Bassi Vuoigŋa čájeha ahte geaidnu buot basimussii ii leat vel rahppojuvvon, nu guhká go goađi ovddimus latnja bissu.  </verse>
          <verse number="9"> Buot dát govvida dálá áiggi: Attáldagat ja oaffarat gal buktojuvvojit, muhto dat eai sáhte dahkat ollisin su guhte oassálastá ipmilbálvalussii vai su oamedovdu buhtásmuvašii. </verse>
          <verse number="10"> Dát leat dušše olgguldas ásahusat, nugo biebmo-, juhkamuš- ja juohke lágán buhtistannjuolggadusat ge, ja bissot dušše dassážii go rivttes lágádus ásahuvvo.</verse>
        </section>
        <section title="Ođđa lihtu oaffar">
          <verse number="11"> Muhto go Kristus bođii dálá buriid bajimušbáhppan, de manai stuorit ja dievasleabbo goađi čađa, mii ii leat dahkkojuvvon gieđaiguin, ii ge gula sivdniduvvon máilbmái. </verse>
          <verse number="12"> Son manai dušše oktii sisa buot basimussii, ii bohkáid ja burrogálbbiid varain, muhto iežas varain, ja nu son lea buktán midjiide agálaš lonástusa. </verse>
          <verse number="13"> Jos juo bohkáid ja vuovssáid varra ja guigguid gunat mat riškkuhuvvojit buhtismeahttumiid ala, buhtistit olbmuid olgguldasat, </verse>
          <verse number="14"> de dađe buorebut buhtista ge Kristusa varra! Agálaš vuoiŋŋas bokte son lea oaffaruššan iežas láitemeahttun oaffarin Ipmilii ja buhtista min oamedovddu jápma daguin eret vai mii sáhtášeimmet bálvalit ealli Ipmila.</verse>
          <verse number="15"> Dan dihtii Kristus lea boahtán ođđa lihtu gaskaolmmájin vai sii guđet leat rávkojuvvon, oččošedje lohpiduvvon agálaš árbbi, go son jápmimiinnis lonistii dain rihkkumiin mat ledje dahkkojuvvon vuosttaš lihtu áiggi. </verse>
          <verse number="16"> Dasgo gos testamenta lea, galgá álo sáhttit duođaštit duohtan testamentta dahkki jápmima. </verse>
          <verse number="17"> Testamenta han boahtá fápmui easkka go dan dahkki jápmá; nu guhká go dan dahkki eallá, dat ii leat fámus.</verse>
          <verse number="18"> Danne ii vuosttaš lihtu ge sáhttán ásahit vara haga. </verse>
          <verse number="19"> Go Movsses lei lohkan oppa álbmogii buot lága báhkkomiid, de válddii burrogálbbiid ja bohkáid vara ja čázi, skárllatrukses ulluid ja issopa ja riškkuhii daid lága girjji ja oppa álbmoga ala </verse>
          <verse number="20"> ja celkkii: «Dát lea dan lihtu varra man Ipmil lea dahkan dinguin.» </verse>
          <verse number="21"> Seammá láhkái son riškkuhii varain lihttogoađi ja buot gaskaomiid mat adnojuvvojit ipmilbálvalusas. </verse>
          <verse number="22"> Lága mielde goasii buot buhtistuvvo varain, dasgo ándagassii addojupmi ii leat, jos ii golggahuvvo varra.</verse>
          <verse number="23"> Almmálaš diŋggaid govat fertejit nappo buhtistuvvot dáinna lágiin, muhto almmálaš diŋggat ieža fertejit buhtistuvvot ain buoret oaffariiguin. </verse>
          <verse number="24"> Dasgo Kristus ii mannan bassi báikái mii lea dahkkojuvvon gieđaiguin. Dat lea dušše duohta bassi báikki govva. Son baicca manai albmái vai loaiddastivččii Ipmila muođuid ovdii min ovddas. </verse>
          <verse number="25"> Ii son mannan albmái oaffaruššat iežas eatnat gerddiid, nugo bajimušbáhppa dahká juohke jagi go doalvu buot basimussii vara mii ii leat iežas varra. </verse>
          <verse number="26"> Muđuid han Kristus livččii galgan gillát jápmima máŋgga geardde máilmmi vuođđudeami rájes. Muhto dál son lea boahtán máilbmái dušše oktii, áiggiid loahpas, sihkkut eret suttu oaffariinnis. </verse>
          <verse number="27"> Juohke olbmo oassi lea oktii jápmit ja dasto dubmejuvvot. </verse>
          <verse number="28"> Seammá láhkái Kristus lea oktii oaffaruššojuvvon vai válddášii eret eatnagiid suttuid, ja son almmustuvvá nuppi geardde, ja dalle ii šat suttu dihtii, muhto beastit sin guđet leat vuordimin su.</verse>
        </section>
      </chapter>
      <chapter title="Kapittel 10">
        <section title="Kristusa oaffar váldá eret suttu">
          <verse number="1"> Lágas lea nappo dušše boahtteáiggi buriid suoivva, ii ge daid duohta govva. Seammá oaffarat oaffaruššojuvvojit álelassii jagis jahkái, muhto láhka ii sáhte goassege dahkat ollisin sin guđet loaiddastit daiguin Ipmila muođuid ovdii.  </verse>
          <verse number="2"> Muđuid han oaffaruššan livččii loahpahuvvon. Jos ipmilbálvalusa oassálastit livčče juo oktii buhtistuvvon, de sis eai livčče šat suttut oamedovddu alde.  </verse>
          <verse number="3"> Muhto oaffarat baicca muittuhit suttuid jahkásaččat,  </verse>
          <verse number="4"> dasgo lea veadjemeahttun ahte vuovssáid ja bohkáid varra válddášii eret suttuid.</verse>
          <verse number="5"> Danne Kristus cealká boađedettiinis máilbmái: Njuovvanoaffariid ja attáldagaid don it hálidan, muhto don dahket munnje rupmaša.</verse>
          <verse number="6"> Boaldinoaffarat ja suttuoaffarat eai lean du miela mielde.</verse>
          <verse number="7"> Dalle mun celken: Geahča, mun lean boahtán, nugo mu birra lea čállojuvvon girjegerrui, ollašuhttit du dáhtu, Ipmil.</verse>
          <verse number="8"> Son cealká nappo vuos: «Njuovvanoaffariid ja attáldagaid, boaldinoaffariid ja suttuoaffariid don it dáhtton, dat eai lean du miela mielde», vaikko dat oaffaruššojuvvojit lága mielde.  </verse>
          <verse number="9"> Muhto dasto son cealká: «Geahča, mun lean boahtán ollašuhttit du dáhtu.» Son nappo heaittiha ovddit lágádusa ja ásaha nuppi. </verse>
          <verse number="10"> Dán dáhtu mielde mii leat dahkkojuvvon bassin dušše ovttain áidna oaffariin, go Jesus Kristusa rumaš oaffaruššojuvvui.</verse>
          <verse number="11"> Juohke báhppa doaimmaha beaivválaččat ipmilbálvalusa ja oaffaruššá álo seammá oaffariid, mat eai goit sáhte goassege váldit eret suttuid. </verse>
          <verse number="12"> Kristus lea oaffaruššan ovtta suttuoaffara mii bissu agálaččat ja lea čohkánan Ipmila olgeš gieđa beallái. </verse>
          <verse number="13"> Doppe son ain vuordá dassážii go su vašálaččat biddjojuvvojit su julggiid vuložin, </verse>
          <verse number="14"> dasgo son lea dušše ovttain oaffariin dahkan agálaččat ollisin sin guđet dahkkojuvvojit bassin.</verse>
          <verse number="15"> Dán duođašta midjiide maiddái Bassi Vuoigŋa. Vuos ná:</verse>
          <verse number="16"> Dán lihtu mun dagan singuin daid beivviid maŋŋil, cealká Hearrá: mun bijan lágaidan sin váimmuide ja čálán daid sin millii.</verse>
          <verse number="17"> Ja dasto: Sin suttuid ja vearredaguid mun in áiggo muitit šat goassege.</verse>
          <verse number="18"> Gos suttut leat ándagassii addojuvvon, doppe suttuoaffarat eai šat dárbbašuvvo.</verse>
        </section>
        <section title="Várrehus ja jeđđehus">
          <verse number="19"> Oskuguoimmit, mis lea nappo roahkkatvuohta Jesusa vara bokte loaiddastit buot basimussii. </verse>
          <verse number="20"> Son lea rahpan midjiide ođđa, ealli geainnu mii manná ovdaloavdaga čađa, mii lea su rumaš. </verse>
          <verse number="21"> Go mis lea dakkár stuora báhppa gean háldui lea oskkilduvvon Ipmila viessu, </verse>
          <verse number="22"> de loaiddastehkot buot basimussii duođalaš váimmuin ja oskku vissisvuođas, nu ahte min váibmu lea riškkuhuvvon buhtisin bahás oamedovddus ja rumaš bassojuvvon buhtes čáziin.</verse>
          <verse number="23"> Dollot nannosit gitta doaivagis man mii dovddastit, dasgo dat guhte lea addán midjiide lohpádusa, lea oskkáldas. </verse>
          <verse number="24"> Vuhtiiváldot guhtet guimmiideamet ja ávžžuhehkot guhtet guimmiideamet ráhkisvuhtii ja buriide daguide. </verse>
          <verse number="25"> Allot hilggo searvegoddámet čoagganemiid, nugo muhtumiin lea vierru, muhto arvvosmahttot guhtet guimmiideamet, dađe eanebut go oaidnibehtet beaivvi lahkaneamen.</verse>
          <verse number="26"> Jos mii suddudit mieleavttus vel dalle ge go leat oahppan dovdat duohtavuođa, de ii leat šat mihkkege oaffariid mii soabahivččii min suttuid. </verse>
          <verse number="27"> Dalle vuordá hirbmatlaš duopmu ja buolli áŋgirvuohta mii duššada daid, guđet čužžot Ipmila vuostái. </verse>
          <verse number="28"> Son guhte hilgu Movssesa lága, dubmejuvvo jápmimii árkkálmastinvuođa haga guovtti dahje golmma duođašteaddji sáni mielde. </verse>
          <verse number="29"> Man ollu garraset ráŋggáštusa ánssáša ge din mielas son guhte duolbmá Ipmila Bártni julggiidis vuollái ja eahpegudnejahttá lihtu vara, mainna son ieš lea dahkkojuvvon bassin, ja heahppašuhttá árpmu Vuoiŋŋa! </verse>
          <verse number="30"> Mii han dovdat su guhte lea cealkán: «Munnje gullá mávssaheapmi, ja mun áiggun mávssahit», ja maiddái: «Hearrá dubme álbmogis.» </verse>
          <verse number="31"> Suorggatlaš lea gahččat ealli Ipmila gieđaide.</verse>
          <verse number="32"> Muitet mo lei ovdal, dalle go dii leiddet aiddo beassan čuovgasii. Dalle dii gierddaidet ollu garra gillámušaid. </verse>
          <verse number="33"> Muhtumiin hiddjidedje ja áŧestedje din earáid oaidnut, ja muhtumiin dii leiddet oasálaččat guimmiideattet garra oasis. </verse>
          <verse number="34"> Dii gilláidet daiguin guđet ledje giddagasas, dii dohkkeheiddet iluin ahte din opmodat rivvejuvvui, dasgo diđiidet ahte oamastehpet buoret opmodaga mii bistá.</verse>
          <verse number="35"> Allet nappo bálkes eret roahkkatvuođadet, dasgo dat oažžu stuora bálkká. </verse>
          <verse number="36"> Dii dárbbašehpet stuora gierdavašvuođa, vai sáhtášeiddet ollašuhttit Ipmila dáhtu ja oažžut dan mii lea lohpiduvvon didjiide.</verse>
          <verse number="37"> Dasgo: Oanehis áigi vel, dušše oanehis áigi, de boahtá son guhte galgá boahtit, ii ge son ádján.</verse>
          <verse number="38"> Mu vanhurskkis bálvaleaddji oažžu eallit go osku, muhto jos luohpá, de mu siellu ii dohkket su.</verse>
          <verse number="39"> Mii eat gula sidjiide guđet geassádit ja mannet gáđohussii, muhto sidjiide guđet oskot ja bestet sieluset.</verse>
        </section>
      </chapter>
      <chapter title="Kapittel 11">
        <section title="Oskku ovdagovat">
          <verse number="1"> Osku lea vissisvuohta das mii doivojuvvo, ja dorvu das mii ii oidno.  </verse>
          <verse number="2"> Dan oskku dihtii máddarat ožžo buori duođaštusa.  </verse>
          <verse number="3"> Oskku dihtii mii áddet ahte máilbmi lea sivdniduvvon Ipmila sáni bokte, nu ahte oinnolaš lea riegádan oaidnemeahttumis.</verse>
          <verse number="4"> Oskku dihtii Abel oaffarušai Ipmilii buoret oaffara go Kain ja oaččui Ipmilis dan duođaštusa ahte lei vanhurskkis su attáldagaid dihtii. Oskkodettiin son sárdnu vel dál ge vaikko lea jápmán.</verse>
          <verse number="5"> Oskku dihtii Henok váldojuvvui eret, amas oaidnit jápmima. Dasto son ii lean šat, dasgo Ipmil válddii su eret. Ovdal go váldojuvvui eret, de son lei ožžon duođaštusa ahte dohkke Ipmilii.  </verse>
          <verse number="6"> Oskku haga lea almmatge veadjemeahttun dohkket sutnje. Dat guhte loaiddasta Ipmila ovdii, ferte oskut ahte Ipmil lea ja ahte son bálkkaša sin guđet ohcet su.</verse>
          <verse number="7"> Oskku dihtii Noa oaččui almmuhusa Ipmilis das mii ii lean vel oaidnimis, ja ipmilbalolašvuođastis son ráhkadii árkka beastit buot su dálu olbmuid. Oskku dihtii son šattai máilmmi duopmun ja árbii ieš dan vanhurskkisvuođa mii boahtá oskkus.</verse>
          <verse number="8"> Oskku dihtii Abraham lei gulolaš go rávkojuvvui. Son vulggii dan eatnamii mii lei lohpiduvvon sutnje árbeeanan. Son vulggii mátkái dieđekeahttá gosa lei mannamin.  </verse>
          <verse number="9"> Oskku dihtii Abraham ásaiduvai vierisin lohpádusa eatnamii ja orui doppe gođiin Issáhiin ja Jáhkobiin, guđet leigga seammá lohpádusa árbbolaččat. </verse>
          <verse number="10"> Dasgo Abraham vurddii dan gávpoga mas lea nana vuođđu ja man Ipmil lea huksen ja sivdnidan.</verse>
          <verse number="11"> Oskku dihtii Sárá oaččui vel fámu šaddat áhpeheapmin, vaikko su sahkaneami áigi lei juo vássán, go son anii luohtehahttin su gii lei lohpidan. </verse>
          <verse number="12"> Dan dihtii bohte dan ovtta olbmás, velá boarásmuvvan olbmás, maŋisboahttit nu eatnagat go almmi násttit ja nu lohkameahttumat go mearragátti sáttočalmmit.</verse>
          <verse number="13"> Oskkus dát buohkat jápme oaččokeahttá dan mii lei lohpiduvvon sidjiide. Sii ledje dušše guhkkin oaidnán dan ja dearvvahan dan iluin ja dovddastan ahte ledje guossit ja vierrásat eatnama alde. </verse>
          <verse number="14"> Dat guđet sárdnot ná, čájehit iežaset áibbašeami vánheneatnamii. </verse>
          <verse number="15"> Muhto jos sin jurdagiin livččii leamaš dat eanan gos ledje vuolgán, de gal livčče sáhttán máhccat dohko. </verse>
          <verse number="16"> Muhto sii váinnuhedje buorebu, almmálaš vánheneatnama. Dan dihtii ii Ipmil ge heahpanatta sis, muhto suovvá sin gohčodit iežas Ipmilin, dasgo son lea gárvvistan gávpoga sin várás.</verse>
          <verse number="17"> Oskku dihtii Abraham buvttii Issáha oaffarin go geahččaluvvui. Son lei gárvvis oaffaruššat áidna bártnis, vaikko lei ožžon lohpádusaid, </verse>
          <verse number="18"> ja sutnje lei celkojuvvon: «Issáha nálli gohčoduvvo du mánnán.» </verse>
          <verse number="19"> Dasgo son jurddašii ahte Ipmilis lea fápmu bajásčuoččáldahttit vel jábmi ge, ja nu son oaččui bártnis ruovttoluotta, bajásčuožžileami veardádusgovvan.</verse>
          <verse number="20"> Oskku dihtii Issát buressivdnidii Jáhkoba ja Esaua, boahtteáiggi várás. </verse>
          <verse number="21"> Oskku dihtii Jáhkot buressivdnidii guktuid Jovsseha bártniid go lei jápmimin, ja rohkadalai njahkut soabbegeaži vuostái. </verse>
          <verse number="22"> Oskku dihtii Jovsset sártnui, go lei lahka jámi, ahte Israela álbmot vuolgá oktii eret Egyptas ja mearridii mii su dávttiiguin galggai dahkkojuvvot.</verse>
          <verse number="23"> Oskku dihtii Movssesa vanhenguovttos aniiga bártniska čihkosis golbma mánu. Soai oinniiga ahte mánná lei čáppis, eaba ge ballan gonagasa gohččumis. </verse>
          <verse number="24"> Oskku dihtii Movsses biehttalii rávis olmmožin gohčoduvvomis farao nieidda bárdnin. </verse>
          <verse number="25"> Son anii buorebun gillát oktan Ipmila álbmogiin go ohcat suttu návddašeami oanehis boddii. </verse>
          <verse number="26"> Son anii Kristusa hiddjádusa stuorit riggodahkan go Egypta dávviriid, dasgo son vurddii lohpiduvvon bálkkašumi. </verse>
          <verse number="27"> Oskku dihtii son vulggii Egyptas ii ge ballan gonagasa moaris. Son bisui nanusin dego livččii oaidnán su guhte lea oaidnemeahttun. </verse>
          <verse number="28"> Oskku dihtii son ásahii beassážiid ja riškkuhii vara amas sorbmejeaddji eŋgel guoskkahit israellaččaid vuosttašriegádeddjiid. </verse>
          <verse number="29"> Oskku dihtii israellaččat manne Ruksesmeara čađa dego goike eatnama mielde, muhto go egyptalaččat geahččaledje dan, de heavvanedje.</verse>
          <verse number="30"> Oskku dihtii Jeriko muvrrat gahčče go álbmot lei vázzán daid birra čieža beaivvi. </verse>
          <verse number="31"> Oskku dihtii fuorrá Rahab vealttai jápmimis oktan eahpegulolaččaiguin, dasgo son lei váldán dihtošteddjiid vuostái ráfiin.</verse>
          <verse number="32"> Maid ba dása vel lasihivččen? Mus nogašii áigi, jos muitalivččen Gideona, Baraka, Samsona ja Jefta, Dávveda, Sámmola ja profehtaid birra. </verse>
          <verse number="33"> Oskku dihtii sii vuite riikkaid, doalahedje rievtti ja besse oaidnit lohpádusaid ollašuvvamin. Sii notke ledjoniid njálmmi, </verse>
          <verse number="34"> jáddadedje njivžu dola ja garve miehki ávjju. Sii ledje heajut, muhto givro, šadde fámolažžan soađis, ja báhtarahtte vašálaččaid veagaid. </verse>
          <verse number="35"> Muhtun nissonat ožžo jábmiideaset eallin ruovttoluotta go sii bajásčuožžiledje. Earát biinniduvvojedje ja biehttaledje gáddjojuvvomis, danne go hálidedje buoret bajásčuožžileami. </verse>
          <verse number="36"> Earát fas muosáhedje bilkku ja roaiskkáid, velá láhkkiid ja giddagasa ge. </verse>
          <verse number="37"> Sin geađgádedje jámas, sahájedje guovtte oassái ja sorbmejedje mihkiin. Sii fertejedje johtalit sávzza- ja gáiccanáhkit gárvun, sii gillájedje vádjitvuođa, áŧestuvvojedje ja illástuvvojedje. </verse>
          <verse number="38"> Sii ledje menddo buorit dán máilbmái, ja nuba sii fertejedje vádjolit mehciin ja váriin ja ássat bákteráiggiin ja eananrokkiin.</verse>
          <verse number="39"> Ja vaikko dát buohkat leat ožžon buori duođaštusa go osko, de almmatge eai ožžon dan mii lei lohpiduvvon. </verse>
          <verse number="40"> Dasgo Ipmil lei vurken ain buorebu min várás, amaset sii šaddat ollisin min haga.</verse>
        </section>
      </chapter>
      <chapter title="Kapittel 12">
        <section title="Ráva gierdavašvuhtii">
          <verse number="1"> Go min birra leat nu stuora joavku duođašteaddjit, de biddjot eret buot nođiid mat hehttejit min ja suttu mii nu álkit cieggá midjiide. Vihkot áŋgirvuođain gitta loahpa rádjái dan gilvvu mii mis lea ovddabealde,  </verse>
          <verse number="2"> geahčadettiin Jesusii, guhte ásaha ja ollašuhttá oskku, ja guhte boahttevaš ilu dihtii gierddai ruossa gillámušaid beroškeahttá heahpadis ja dál čohkká Ipmila truvnnu olgeš bealde.  </verse>
          <verse number="3"> Jurddašehket su guhte gierddai suttolaččaid garra vuostehágu amadet massit roahkkatvuođadet ja hearddohuvvat.</verse>
        </section>
        <section title="Ipmil bagada min">
          <verse number="4"> Dii ehpet leat vel šaddan golggahit varaidet soađis suttu vuostái.  </verse>
          <verse number="5"> Dii lehpet vajáldahttán dán rávvaga mii sárdnu didjiide nugo mánáide: Mánážan, ale uhcáš Hearrá bagadusa, ale hearddohuva go son bagada du,</verse>
          <verse number="6"> dasgo gean Hearrá ráhkista, su son bagada, ja son risse juohkehačča gean váldá mánnánis.</verse>
          <verse number="7"> Din gillámušat leat bagadussan. Ipmil meannuda dinguin nugo mánáidisguin. Sáhttá go leat dakkár mánná, gean ii áhčči bagadivčče?  </verse>
          <verse number="8"> Jos dii nappo ehpet leat bagaduvvon, nugo buohkat earát, de dii lehpet juolgemánát ehpet ge rivttes mánát.  </verse>
          <verse number="9"> Go min eatnanlaš áhčit bagadedje min, de mii aniimet sin árvvus. Eat go mii vel ollu eanebut galggaše leat vuoiŋŋalaš Áhččámet vuolibužžan, vai eallit. </verse>
          <verse number="10"> Dasgo min áhčit bagadedje min dušše oanehis áiggi várás ja nugo sin mielas orui buorre, muhto Ipmil dahká dan midjiide ávkin vai mii šattašeimmet oasálažžan su bassivuhtii. </verse>
          <verse number="11"> Buot bagadus gal orru leamen eambbo morašin go illun nu guhká go dat bistá, muhto dat šaddada ráfi ja vanhurskkisvuođa sis guđet leat bagaduvvon.</verse>
          <verse number="12"> Nannejehket nappo váiban gieđaid ja vuoimmehuvvan čippiid!</verse>
          <verse number="13"> Johtet njulges bálgáid, amas skierpmá juolgi vealččihit, muhto vai dat buorrána.</verse>
          <verse number="14"> Váinnuhehket ráfi buohkaiguin ja dan bassivuođa man haga ii oktage oaččo oaidnit Hearrá. </verse>
          <verse number="15"> Váruhehket amas oktage báhcit oaseheapmin Ipmila árpmus, amas mihkkege vahátlaš bahčavuođa ruohttasiid beassat šaddat ja mirkkohit eatnagiid. </verse>
          <verse number="16"> Váruhehket, amas oktage dis eallit furrodagas dahje eahpebassivuođas nugo Esau, guhte ovtta mállása ovddas vuvddii vuosttašriegádeaddji vuoigatvuođas. </verse>
          <verse number="17"> Dii han diehtibehtet ahte go son dasto dáhtui buressivdnádusa, de hilgojuvvui. Vaikko son bivddii dan čieru, de ii beassan dahkat buorádusa.</verse>
        </section>
        <section title="Sinai ja Sion">
          <verse number="18"> Ehpet dii leat boahtán dakkár vári lusa man sáhttá guoskkahit gieđain, gos lea njuoršudolla, čáhppes balva, seavdnjatvuohta ja riđđudálki, </verse>
          <verse number="19"> ehpet dohko gos gullui básoniid čuodjan ja jietna mii sártnui nu ahte guldaleaddjit biehttaledje gullamis dan. </verse>
          <verse number="20"> Dasgo sii eai gierdan gullat dán gohččuma: «Jos velá spire ge guoská várrái, de dat galgá geađgáduvvot.» </verse>
          <verse number="21"> Dat oainnáhus lei nu suorggatlaš ahte Movsses ge celkkii: «Mun balan sakka ja doarggistan.»</verse>
          <verse number="22"> Muhto dii lehpet boahtán Sionvári vuollái, ealli Ipmila gávpogii, almmálaš Jerusalemii. Doppe leat duháhiid mielde eŋgelat, ávvudančoagganeapmi </verse>
          <verse number="23"> ja vuosttašriegádeddjiid searvegoddi, dat, geaid namat leat čállojuvvon almmi girjjiide. Doppe lea Ipmil, buohkaid duopmár, ja sin vuoiŋŋat guđet leat vanhurskásat ja dahkkojuvvon ollisin, </verse>
          <verse number="24"> ja doppe lea Jesus, ođđa lihtu gaskaolmmái, ja riškkuhanvarra mii sárdnu beaktileabbot go Abela varra.</verse>
          <verse number="25"> Váruhehket amadet hilgut su guhte sárdnu! Jos sii eai vealtan ráŋggáštusas guđet hilgot su guhte sártnui ipmillaš sániid eatnama alde, de dađe vissáseabbot mii eat vealtta das jos jorgalit sus eret gean sánit bohtet almmis. </verse>
          <verse number="26"> Dalle su jietna lihkahii eatnama, ja dál son lea lohpidan: «Oktii vel lihkahan eatnama, in ge dušše dan, muhto maiddái almmi.» </verse>
          <verse number="27"> Dát sánit «oktii vel» mearkkašit ahte buot mii lea sivdniduvvon, lihkkasa ja sirdašuvvá, vai dat mii ii lihkkas, bisošii. </verse>
          <verse number="28"> Go mii oažžut riikka mii ii lihkkas, de lehkot dan dihtii giitevaččat ja bálvalehkot Ipmila su dáhtu mielde ipmilbalolašvuođas ja balus, </verse>
          <verse number="29"> dasgo min Ipmil lea loaktevaš dolla.</verse>
        </section>
      </chapter>
      <chapter title="Kapittel 13">
        <section title="Eallin Ipmila dáhtu mielde">
          <verse number="1"> Bisuhehket vieljalaš ráhkisvuođa.  </verse>
          <verse number="2"> Allet vajáldahte čájeheames guosseláđisvuođa, dasgo dainna lágiin muhtumat leat váldán guossin eŋgeliid dieđekeahttá dan.  </verse>
          <verse number="3"> Muitet fáŋggaid, dego livččiidet sin fáŋgaguoimmit; muitet sin geat illástuvvet, dego din iežadet rumaš illástuvašii.</verse>
          <verse number="4"> Atnoset buohkat náittosdili gudnis, ja lehkos náittosseaŋga duolvatkeahttá, dasgo Ipmil dubme furrošeddjiid ja náittosdili rihkkuid.  </verse>
          <verse number="5"> Lehkos din eallingeardi ruhtaváibmilvuođa haga, muhto duhtet dasa mii dis lea. Dasgo Ipmil lea ieš cealkán: «Mun in eisege guođe du, in goassege hilggo du.»  </verse>
          <verse number="6"> Dan dihtii mii sáhttit cealkit dorvvolaš mielain: Hearrá lea mu veahkeheaddji, in mun bala. Maid olmmoš sáhtášii dahkat munnje?</verse>
        </section>
        <section title="Searvegotti oaivámuččat ja rivttes oahppu">
          <verse number="7"> Muitet oaivámuččaideattet guđet leat sárdnidan didjiide Ipmila sáni. Atnet muittus mo sii elle ja jápme, ja váldet sin oskku ovdagovvan.  </verse>
          <verse number="8"> Jesus Kristus lea seammá ikte, odne ja agálašvuhtii.</verse>
          <verse number="9"> Allet divtte buot lágán vieris oahpuid doalvut iežadet čádjádussii. Min váimmut galget nanosmuvvat árpmus, eai biepmuin, mas eai geatge leat ožžon ávkki. </verse>
          <verse number="10"> Mis lea alddámet áltár, ja dan oaffaris eai oaččo borrat sii guđet bálvalit lihttogoađis. </verse>
          <verse number="11"> Dii han diehtibehtet ahte go bajimušbáhppa doalvu elliid vara buot basimussii suttuid soabaheami dihtii, de dáid elliid gorudat boldojuvvojit šilju olggobealde. </verse>
          <verse number="12"> Danne maiddái Jesus gillái ja jámii gávpotpoartta olggobealde, vai basuhivččii iežas álbmoga varainis.</verse>
          <verse number="13"> Vulgot nappo su lusa šilju olggobeallái ja guddot alddiineamet su heahppašuhttima. </verse>
          <verse number="14"> Ii han mis leat dáppe bissovaš gávpot, muhto mii vuordit ja áibbašit dan gávpogii mii boahtá. </verse>
          <verse number="15"> Lehkot dan dihte su bokte álelassii oaffaruššamin Ipmilii giittusoaffara, daid baksamiid šattu, mat dovddastit su nama. </verse>
          <verse number="16"> Allet ge vajáldahte dahkamis buori ja addimis oamisteattet, dasgo dakkár oaffarat leat dohkálaččat Hearrái.</verse>
          <verse number="17"> Lehket oaivámuččaidasadet gulolaččat, doahttalehket sin. Sii gozihit din sieluid, dasgo oktii sii šaddet dahkat logu dis buohkain. Diktet sin dahkat bargguset iluin, ii šuohkki, dasgo dat livččii didjiide vahágin.</verse>
          <verse number="18"> Rohkadallet min ovddas. Mii leat vissásat das, ahte min oamedovdu lea buhtis – mii han dáhttut álo vádjolit riekta. </verse>
          <verse number="19"> Erenoamážit danne bivddán dis ovddasrohkosa vai dađe farggabut beasašin ruovttoluotta din lusa.</verse>
        </section>
        <section title="Rohkos ja dearvvahansánit">
          <verse number="20"> Ráfi Ipmil, guhte agálaš lihtu oaffarvara bokte lea bajásčuoččáldahttán jápmimis dan stuora sávzageahčči, Hearrámet Jesusa, </verse>
          <verse number="21"> addos didjiide buriid attáldagaid, nu ahte sáhttibehtet ollašuhttit su dáhtu. Dahkos son ieš mis dan mii lea su miela mielde, son ja Jesus Kristus. Su lea gudni álo ja agálašvuhtii. Amen.</verse>
          <verse number="22"> Oskuguoimmit, bivddán din gierdat dáid rávasániid, lean han čállán áibbas oanehaččat.</verse>
          <verse number="23"> Sáhtán vel muitalit didjiide ahte din oskuviellja Timoteus lea luitojuvvon luovus. Jos son boahtá áiggil, de válddán su mielde go boađán din lusa.</verse>
          <verse number="24"> Dearvvuođat buot din oaivámuččaide, dearvvuođat buot bassi olbmuide. Dearvvuođaid sáddejit didjiide dat vieljat, guđet leat Italias eret.</verse>
          <verse number="25"> Árbmu lehkos dinguin buohkaiguin!</verse>
        </section>
      </chapter>
    </book>
    <book title="Jáhkoba girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Jáhkobis, Ipmila ja Hearrá Jesus Kristusa bálvaleaddjis, dan guoktenuppelot čerdii mat ellet biđgosis.</verse>
        </section>
        <section title="Osku áŧestusain ja geahččalusain">
          <verse number="2"> Oskuguimmiidan, atnet dan aivve illun go šaddabehtet juohke lágán geahččalusaide.  </verse>
          <verse number="3"> Dasgo dii diehtibehtet ahte go osku geahččaluvvo, de dat duddjo gierdavašvuođa.  </verse>
          <verse number="4"> Muhto šaddadehkos gierdavašvuohta ollislaš dagu, vai dii livččiidet ollásat ja ollislaččat ii ge dis váilloše mihkkege.</verse>
          <verse number="5"> Muhto jos ovttasge dis váilloš viisodat, de átnos dan Ipmilis guhte addá buohkaide mielastis ja soaimmakeahttá.  </verse>
          <verse number="6"> Muhto bivdos son oskkus, almmá eahpádusa haga. Dasgo dat guhte eahpida, lea dego meara bárru, man biegga lihkaha ja doalvu.  </verse>
          <verse number="7"> Dakkár olmmoš ii sáhte vuordit oažžut maidege Hearrás,  </verse>
          <verse number="8"> go son lea nu guovttemielat ja stáđismeahttun vádjoleamistis.</verse>
          <verse number="9"> Rámidehkos vuoliduvvon oskuguoibmi iežas das ahte son lea aliduvvon, </verse>
          <verse number="10"> muhto rikkis fas das ahte son lea váivváš, dasgo son goldná dego lieđđi suinniid gaskkas. </verse>
          <verse number="11"> Beaivváš badjána boaldi báhkainis ja goldnada suinniid, lieđit gahččet, ja buot daid čábbodat jávká. Seammá láhkái rikkis ge goldná gasku buot doaimmaidis.</verse>
          <verse number="12"> Ávdugas son gii gierdá geahččalusaid. Dasgo go son lea geahččaluvvon, de oažžu eallima kruvnnu man Ipmil lea lohpidan sidjiide geat ráhkistit su. </verse>
          <verse number="13"> Allos daddjo oktage gii geahččaluvvo: «Ipmil han geahččala mu.» Dasgo bahá ii geahččal Ipmila, ii ge Ipmil ieš geahččal ovttage. </verse>
          <verse number="14"> Muhto juohkehaš geahččaluvvo, go su iežas anistupmi geassá ja giktala su. </verse>
          <verse number="15"> Go anistupmi lea sahkanan, de das riegáda suddu, ja go suddu lea láddan, de das riegáda jápmin. </verse>
          <verse number="16"> Allet čádjádala, ráhkis oskuguimmiidan!</verse>
          <verse number="17"> Juohke buorre attáldat ja juohke olles attáldat boahtá badjin čuovgasa Áhčis, gean luhtte ii mihkkege nuppástuva ii ge čuovga molsašuva seavdnjadiin. </verse>
          <verse number="18"> Iežas dáhtu mielde son lea riegádahttán min duohtavuođa sániin, vai mii livččiimet su sivdnádusa vuosttaš šaddu.</verse>
        </section>
        <section title="Gullet sáni ja dahket dan mielde!">
          <verse number="19"> Ráhkis oskuguimmiidan, muitet dán: Lehkos juohkehaš johtil gullat, muhto hillján sárdnut ja hillján suhttat. </verse>
          <verse number="20"> Dasgo olbmo suhttu ii duddjo dan mii lea vuoigat Ipmila ovddas. </verse>
          <verse number="21"> Bidjet dasto eret buot buhtismeahttunvuođa ja bahávuođa mii lea nu valljugas, ja váldet vuollegašvuođain vuostái dan sáni mii lea gilvojuvvon didjiide, ja mas lea fápmu beastit din sielu. </verse>
          <verse number="22"> Dahket dan maid sátni cealká, allet ge duššefal gula dan, muđuid beahttibehtet iežadet. </verse>
          <verse number="23"> Dasgo dat gii gullá sáni ii ge daga dan mielde, lea olbmá láhkásaš gii geahččá ámadajus speadjalis: </verse>
          <verse number="24"> Son geahčada gal iežas, muhto vázzila ja vajáldahttá dakkaviđe makkár son lea. </verse>
          <verse number="25"> Muhto son guhte guorahallá friddjavuođa olles lága ja bissu das, ii vajáldahte dan maid gullá, muhto dahká dan mielde. Son šaddá ávdugassan dagustis.</verse>
          <verse number="26"> Jos guhtege din gaskkas navdá iežas Ipmila bálvaleaddjin, muhto ii veaje doallat njuokčamis lávžžis, de son beahttá iežas ja su ipmilbálvalus lea dušši. </verse>
          <verse number="27"> Ipmilbálvalus mii lea buhtis ja láitemeahttun Ipmila ja Áhči čalmmiin, lea veahkehit oarbásiid ja leaskkaid sin heađis ja várjalit iežas duolvatmeahttumin máilmmis.</verse>
        </section>
      </chapter>
      <chapter title="Kapittel 2">
        <section title="Searvegotti geafit ja riggát">
          <verse number="1"> Oskuguimmiidan, dii guđet oskubehtet Hearráseamet Jesus Kristusii, hearvásvuođa Hearrái, allet geahča olbmo hámi beallái.  </verse>
          <verse number="2"> Jurddašehket ahte din čoakkalmassii boahtá olmmái gii lea gárvodan čáppa biktasiiguin ja geas lea gollen suorpmas, ja nubbi gis gii lea geafi ja gárvodan duolva biktasiiguin.  </verse>
          <verse number="3"> Almma dii anášeiddet stuorit árvvus su geas leat čáppa biktasat ja dajašeiddet: «Čohkket dása, dá lea buorre sadji», muhto geafes olbmui dii dajašeiddet: «Čuoččo duos», dahje: «Čohkán dása láhttái mu julggiid gurrii».  </verse>
          <verse number="4"> Ehpet go dii dalle ráhkat earu iežadet gaskii? Ehpet go dii dalle leat šaddan duopmárin geain leat bahás jurdagat?  </verse>
          <verse number="5"> Gullet, ráhkis oskuguimmiidan: Ii go Ipmil leat válljen sin geat leat geafit dán máilmmis, vai šaddet rikkisin oskkus ja árbejit dan riikka man son lea lohpidan sidjiide geat ráhkistit su?  </verse>
          <verse number="6"> Muhto dii badjelgeahččabehtet geafes olbmuid! Eai go jur riggát soardde din ja gease din dikki ovdii?  </verse>
          <verse number="7"> Eai go jur sii bilkit dan buori nama mii lea celkojuvvon din badjelii?</verse>
          <verse number="8"> Jos dii ollašuhttibehtet čállaga gonagaslaš lága: Don galggat ráhkistit lagamuččat nugo iežat, dalle dahkabehtet riekta.  </verse>
          <verse number="9"> Muhto jos dii geahččabehtet olbmo hámi beallái, de suddudehpet, ja láhka váidá din láhkarihkGon </verse>
          <verse number="10"> Dasgo son guhte muđuid doallá olles lága, muhto rihkku ovtta báhkkoma, lea rihkkon buot báhkkomiid. </verse>
          <verse number="11"> Dasgo son guhte celkkii: It galgga rihkkut náittosdili, son celkkii maiddái: It galgga goddit. Vaikko don it rihko náittosdili, muhto gottát, dalle leat goit láhkarihkku. </verse>
          <verse number="12"> Sárdnot ja dahket nugo sii guđet dubmejuvvojit friddjavuođa lága mielde. </verse>
          <verse number="13"> Dasgo duopmu lea váibmoláđismeahttun sutnje guhte ieš ii leat váibmoláđis, muhto váibmoláđisvuohta birge duomus.</verse>
        </section>
        <section title="Osku ja dagut">
          <verse number="14"> Oskuguimmiidan, mii ávkkiid lea jos muhtun dadjá ahte sus lea osku, jos sus eai leat dagut? Sáhttá ba dakkár osku beastit su? </verse>
          <verse number="15"> Jurddašehket jos muhtun vieljas dahje oappás eai leat biktasat ii ge beaivválaš biebmu. </verse>
          <verse number="16"> Jos dalle muhtun dis dadjá sidjiide: «Mannet dearvan, biktalehket iežadet ja boradehket gallás», muhto ii atte sidjiide dan maid rumaš dárbbaša, mii ávkkiid das lea? </verse>
          <verse number="17"> Nu lea maiddái oskkuin: Jos das eai leat dagut, de dat lea iešalddes jápmán.</verse>
          <verse number="18"> Muhtun veadjá dadjat: «Dus lea osku, mus gis dagut». Čájet munnje dasto oskkot daguid haga, de mun gis čájehan dutnje oskon daguidanguin. </verse>
          <verse number="19"> Don oskkut ahte Ipmil lea okta. Dat lea buorre. Maiddái bahá vuoiŋŋat oskot dan ja doarggistit! </verse>
          <verse number="20"> It go dieđe, jallas olmmoš, ahte osku daguid haga lea jápmán? </verse>
          <verse number="21"> Ii go min áhčči Abraham dahkkojuvvon vanhurskkisin daguidis dihtii go son vel bártnis Issáha ge bijai oaffaráltára ala? </verse>
          <verse number="22"> Don oainnát ahte osku duddjui oktan su daguiguin, ja su osku šattai ollisin daguin. </verse>
          <verse number="23"> Ja nu ollašuvai dát čálasátni: Abraham jáhkii Ipmila, ja danne Ipmil anii su vanhurskkisin, ja son gohčoduvvui Ipmila ustibin. </verse>
          <verse number="24"> Dii nappo oaidnibehtet ahte olmmoš adnojuvvo vankurskkisin daguidis dihtii ii ge dušše oskku dihtii. </verse>
          <verse number="25"> Ii go lean nu fuoráin Rahabiin ge? Son dahkkojuvvui vanhurskkisin daguidis dihtii, danne go son vuostáiválddii áirasiid ja doalvvui sin olggos gávpogis eará geainnu. </verse>
          <verse number="26"> Dasgo nugo rumaš lea jápmán vuoiŋŋa haga, nu lea maiddái osku ge jápmán daguid haga.</verse>
        </section>
      </chapter>
      <chapter title="Kapittel 3">
        <section title="Njuokčama fápmu">
          <verse number="1"> Oskuguimmiidan, alloset gallis dis šaddo oahpaheaddjin, dasgo dii diehtibehtet ahte mii dubmejuvvot garraseabbot go earát.  </verse>
          <verse number="2"> Buohkat han mii guossalit dávjá. Dat guhte ii guossal sárdnumiin, lea olles olmmái, ja nagada doallat olles rupmašis lávžžis.  </verse>
          <verse number="3"> Mii han bidjat njálbmeruovddi hestii vai dat jeagada min, ja dalle mii sáhttit stivret heastta.  </verse>
          <verse number="4"> Velá stuora skiippaid ge, maid garra biekkat dolvvodit, sáhttá stivrejeaddji stivret uhca stivrranaččain gosa dáhttu.  </verse>
          <verse number="5"> Nu lea maiddái njuokčamiin; dat lea uhca lahtoš, muhto sáhttá rábmot sakka. Smávva dolaš sáhttá buolláhit stuora vuovddi!  </verse>
          <verse number="6"> Maiddái njuovčča lea dolla; min lahtuid gaskkas dat lea dego vearrivuođa máilbmi. Dat nuoskkida olles rupmaša ja buolláha eallima rieggá, ja helvet gis buolláha njuokčama.  </verse>
          <verse number="7"> Olmmoš sáhttá dápmat ja lea juo dápman buot eará sivdnádusaid, sihke spiriid ja lottiid, njoammuid ja guliid.  </verse>
          <verse number="8"> Muhto njuokčama ii veaje oktage olmmoš dápmat; dat lea dápmameahttun ja bahá, ja dan dievva lea goddi mirkko.  </verse>
          <verse number="9"> Dainna mii rámidit Hearrá ja Áhči, ja dainna mii garuhit olbmuid guđet leat sivdniduvvon Ipmila gova mielde. </verse>
          <verse number="10"> Seammá njálmmis boahtá sihke rámádus ja garuhus. Oskuguimmiidan, nu dat ii galgga leat! </verse>
          <verse number="11"> Golgá ba gal buorre ja rihča čáhci seammá ádjagis? </verse>
          <verse number="12"> Oskuguimmiidan, sáhttet go fiikkonmuoras šaddat oljošattut, dahje viidnemuoras fiikkonat? Ii ge sálteádjagis golgga sáivačáhci.</verse>
        </section>
        <section title="Duohta ja vearri viisodat">
          <verse number="13"> Gii lea din gaskkas viissis ja jierpmálaš? Čájehehkos son daguidisguin dan vuollegašvuođa mii gullá viisodahkii. </verse>
          <verse number="14"> Muhto jos dis lea bahča gáđašvuohta ja riidalanhállu váimmus, de allet rábmo iežadet allet ge gielis duohtavuođa vuostái. </verse>
          <verse number="15"> Dakkár viisodat ii boađe badjin, muhto lea eatnanlaš, oaččálaš ja boahtá bahá vuoiŋŋas. </verse>
          <verse number="16"> Dasgo doppe gos gáđašvuohta ja riidalanhállu ráđđe, doppe lea moivi ja buot bahá. </verse>
          <verse number="17"> Muhto dat viisodat mii boahtá badjin, lea ovddimustá buhtis, dasto ráfálaš, láđis ja guoibmái, dan dievva lea váibmoláđisvuohta ja buorit šattut, dat lea bealátkeahttá ja duođalaš. </verse>
          <verse number="18"> Ja vanhurskkisvuođa siepmanat gilvojuvvojit ráfi dahkun ja dat addet šattuid sidjiide geat duddjojit ráfi.</verse>
        </section>
      </chapter>
      <chapter title="Kapittel 4">
        <section title="Bissot Ipmila lahka">
          <verse number="1"> Mas boahtá buot soahti ja riidu din gaskkas? Ii go dat boađe himuin mat sohtet din lahtuin?  </verse>
          <verse number="2"> Dii anistuvvabehtet, muhto ehpet oaččo maidege. Dii goddibehtet ja gáđaštehpet, muhto ehpet vuoitte maidege. Dii riidalehpet ja soahtabehtet, muhto ehpet oaččo maidege, danne go dii ehpet rohkadala.  </verse>
          <verse number="3"> Vaikko dii rohkadallabehtet, de ehpet goit oaččo maidege, danne go dii rohkadallabehtet boastut; dii hálidehpet dušše loaktit buot iežadet himuid mielde.</verse>
          <verse number="4"> Dii oskkáldasmeahttumat! Ehpet go dieđe ahte ustitvuohta máilmmiin lea vašálašvuohta Ipmila vuostái? Dat gii dáhttu leat máilmmi ustit, šaddá Ipmila vašálažžan.  </verse>
          <verse number="5"> Dahje gáddibehtet go ahte čála sárdnu duššás go cealká: Áŋgirvuođain Ipmil áibbaša dan vuoiŋŋa man lea diktán orrut min siste. Muhto stuorit lea dat árbmu man son addá.  </verse>
          <verse number="6"> Dan dihtii celkojuvvo  </verse>
          <verse number="7"> Lehket dalle Ipmilii vuolibuččat! Muhto vuostálastet beargalaga, de son báhtara eret din luhtte.  </verse>
          <verse number="8"> Doalahehket Ipmila lahka, de son gis bissu din lahka. Buhtistehket gieđaideattet, dii suttolaččat, ja basuhehket váimmuideattet, dii guovttemielagat!  </verse>
          <verse number="9"> Váidalehket ja moraštehket, čirrojehket! Nuppástuvvos din boagusteapmi morašin ja din illu šlundivuohtan. </verse>
          <verse number="10"> Vuolidehket iežadet Hearrá ovddas, de son bajida din.</verse>
          <verse number="11"> Oskuguoimmit, allet sártno baháid guhtet guimmiideattet birra. Dat guhte sárdnu baháid oskuvieljas birra dahje dubme oskuvieljas, sárdnu baháid lága birra ja dubme lága. Muhto jos don dubmet lága, dalle it leat lága čuovvu, muhto dan dubmejeaddji. </verse>
          <verse number="12"> Lea dušše okta láhkaaddi ja duopmár, son geas lea fápmu sihke beastit ja duššadit. Muhto mii don leat, gii dubmet lagamuččat?</verse>
        </section>
        <section title="Ráva iešburiide ja riggáide">
          <verse number="13"> Gullet dál, dii geat dadjabehtet: «Odne dahje ihttin mii áigut vuolgit duon dahje don gávpogii ja orrut doppe jagi, gávppašit ja dinet ruđaid!» </verse>
          <verse number="14"> Ehpet han dii dieđe makkár din eallin leažžá ihttin! Dii han lehpet dušše suovva mii oidno oanehis áiggi ja de jávká. </verse>
          <verse number="15"> Dii galggašeiddet baicca dadjat: «Jos Hearrá dáhttu, de mii beassat eallit ja sáhttit dahkat dán dahje duon.» </verse>
          <verse number="16"> Muhto dii rábmobehtet iežadet ja goarggastallabehtet. Buot diekkár rápmi boahtá bahás. </verse>
          <verse number="17"> Dat gii diehtá maid buriid galggašii dahkat, ii ge dattege daga dan, son sudduda.</verse>
        </section>
      </chapter>
      <chapter title="Kapittel 5">
        <verse number="1"> Gullet dii riggát: Čirrot ja luibmet buot daid vártnuhisvuođaid dihtii mat deaividit din!  </verse>
        <verse number="2"> Din riggodat guohcaga, ja muohcu borrá din biktasiid;  </verse>
        <verse number="3"> din gollit ja silbbat giimmagit, ja daid giimma duođašta din vuostái ja loaktá din rupmašiid dego dolla. Maŋimuš áiggiid dii lehpet čohkken dávviriid alcceseattet.  </verse>
        <verse number="4"> Muhto dat bálká man dii lehpet rievidan dain bargiin geat láddjejedje din bealdduid, čuorvu albmái, ja ládjobargiid čuorvvas lea ollen Hearrái Sebaotii.  </verse>
        <verse number="5"> Dii lehpet eallán hávskodagain ja duhtadan hálidusaideattet eatnama alde ja buoidudahttán váimmuideattet njuovvanbeaivái.  </verse>
        <verse number="6"> Dii lehpet dubmen ja goddán vanhurskása, ii ge son vuostálastte din.</verse>
        <section title="Vurdet Hearrá gierdavašvuođain!">
          <verse number="7"> Lehket nappo gierdavaččat, oskuguoimmit, dassážii go Hearrá boahtá! Eanadoalli vuordá gierdavaččat eatnama divrras šattu dassážii go eana lea ožžon čakčaarvvi ja giđđaarvvi.  </verse>
          <verse number="8"> Lehket maiddái dii ge gierdavaččat ja nannejehket váimmuideattet, dasgo Hearrá boahtin lea lahka.  </verse>
          <verse number="9"> Oskuguoimmit, allet váidal guhtet guimmiideattet, amadet dubmejuvvot. Duopmár čuožžu uvssa ovddas. </verse>
          <verse number="10"> Oskuguimmiidan, gillámuša ja gierdavašvuođa dáfus atnet ovdamearkan profehtaid geat sárdnidedje Hearrá nammii. </verse>
          <verse number="11"> Mii máidnut ávdugassan sin geat leat gierdavaččat. Dii lehpet gullan Joba gierdavašvuođa birra ja lehpet oaidnán mo Hearrá divttii geavvat sutnje loahpas. Dasgo Hearrá lea rikkis árbmugasvuođas ja árkkálmastinvuođas.</verse>
          <verse number="12"> Muhto ovddimustá, oskuguimmiidan, allet vuortno, allet almmi bokte, allet ge eatnama bokte dahje mange eará bokte. Go mieđihehpet, de dadjet dušše: Juo! – go biehttalehpet, de dadjet dušše: Ii! amas duopmu deaividit din!</verse>
        </section>
        <section title="Rohkosa fápmu">
          <verse number="13"> Jos oktage din gaskkas gillá, de rohkadallos. Jos oktage lea buori mielas, de lávlos máidnunlávlagiid. </verse>
          <verse number="14"> Jos oktage din gaskkas lea buohcamin, de rávkos lusas searvegotti vuorrasiid, ja sii galget rohkadallat su ovddas ja vuoiddadit su oljjuin Hearrá nammii. </verse>
          <verse number="15"> Dalle oskku rohkos beastá buohcci, ja Hearrá čuoččáldahttá su. Jos son lea suddudan, de sutnje addojuvvo ándagassii.</verse>
          <verse number="16"> Dan dihtii dovddastehket suttuideattet guhtet guoibmáseattet ja rohkadallet guhtet guimmiideattet ovddas vai dii dearvvašmahttojuvvošeiddet. Vanhurskkis olbmo rohkos lea fámolaš ja duddjo ollu. </verse>
          <verse number="17"> Elia lei seammálágán olmmoš go mii. Son rohkadalai duođalaččat ahte ii arvváše, ii ge eatnama ala arván bealnjealját jahkái. </verse>
          <verse number="18"> De son rohkadalai fas, ja albmi attii arvvi, ja eanan šaddadii fas šattuid.</verse>
          <verse number="19"> Oskuguimmiidan, jos muhtun dis čádjida duohtavuođas eret, ja nubbi eará jorgalahttá su, </verse>
          <verse number="20"> de dihtos ahte dat guhte jorgalahttá suttolačča eret čádjádusa geainnus, beastá su sielu jápmimis ja gokčá eatnat suttuid.</verse>
        </section>
      </chapter>
    </book>
    <book title="Biehtára vuosttaš girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Biehtáris, Jesus Kristusa apoastalis, sidjiide geat ellet vierisin biđgosis miehtá Pontosa, Galatia, Kappadokia, Asia eanangotti ja Bitynia,  </verse>
          <verse number="2"> ja geaid Ipmil Áhčči áigumušas mielde lea válljen ja Bassi Vuoigŋa lea vihahan, vai sii jeagadivčče Jesus Kristusa ja riškkuhuvvošedje su varain. Árbmu ja ráfi šaddos valljugasat didjiide!</verse>
        </section>
        <section title="Ealli doaivu">
          <verse number="3"> Máidnojuvvon lehkos Ipmil, Hearrámet Jesus Kristusa Áhčči! Stuora váibmoláđisvuođastis son lea riegádahttán min ođđasis ja addán midjiide ealli doaivvu go bajásčuoččáldahtii Jesus Kristusa jábmiid luhtte.  </verse>
          <verse number="4"> Nu mii oažžut nohkameahttun, duolvatmeahttun ja goldnameahttun árbbi mii lea vurkejuvvon albmái din várás  </verse>
          <verse number="5"> geaid Ipmila fápmu bisuha oskkus, vai dii oččošeiddet bestojumi mii lea juo gárvvis almmustuvvat maŋimuš áiggi.</verse>
          <verse number="6"> Ávvudehket dan dihtii, vaikko dii dál oanehis áiggi šaddabehtet gillát máŋgga lágán geahččalusaid  </verse>
          <verse number="7"> vai din osku geahččaluvvošii. Velá nohkavaš golli ge geahččaluvvo dolas, ja din osku mii lea sakka mávssoleabbo, ferte maiddái geahččaluvvot, vai dat šattašii máidnojupmin ja hearvásvuohtan ja gudnin go Jesus Kristus almmustuvvá.  </verse>
          <verse number="8"> Su dii ráhkistehpet, vaikko ehpet leat oaidnán su; sutnje dii oskubehtet, vaikko dál ehpet oainne su, ja dii ávvudehpet cealkemeahttun hearvásmahttojuvvon iluin,  </verse>
          <verse number="9"> dasgo dii olahehpet oskkodet mihttomeari, mii lea sieluid bestojupmi.</verse>
        </section>
        <section title="Profehtaid duođaštus">
          <verse number="10"> Dát bestojupmi lea dat maid profehtat ohce ja guorahalle go sii einnostedje dan árpmu man dii galggaidet oažžut. </verse>
          <verse number="11"> Sii suokkardedje man dahje makkár áigái čujuhii Kristusa Vuoigŋa guhte lei sin siste, go son einnostii Kristusa gillámušaid ja daid čuovvovaš hearvásvuođa. </verse>
          <verse number="12"> Sidjiide almmuhuvvui ahte eai sii bálval iežaset, muhto baicca din. Dán sága dii lehpet gullan sis geat sárdnidedje evangeliuma didjiide Bassi Vuoiŋŋas, guhte lea vuolggahuvvon almmis. Buot dán hálidivčče eŋgelat ge beassat oaidnit.</verse>
        </section>
        <section title="Bassi eallingeardi">
          <verse number="13"> Dan dihtii bidjet boahkána alimiiddádasadet, gohcet, lehkoset din jurdagat gárvásat! Bidjet doivvodet nannosit dan árbmui mii addojuvvo didjiide go Jesus Kristus almmustuvvá. </verse>
          <verse number="14"> Lehket jegolaš mánát, allet ge šat divtte anistumiideattet báidnit din nugo ovdal, go eliidet diehtemeahttunvuođas. </verse>
          <verse number="15"> Nugo son lea bassi guhte rávkkai din, nu šaddos bassin oppa din eallin ge. </verse>
          <verse number="16"> Dasgo lea čállojuvvon: Lehket basit, dasgo mun lean bassi. </verse>
          <verse number="17"> Jos dii rohkosiinnádet gohčodehpet áhččin su guhte dubme juohkehačča su daguid mielde geahčakeahttá olbmo hámi, de ellet ipmilbalolažžan dan áiggi go ain lehpet dáppe vierisin. </verse>
          <verse number="18"> Dii diehtibehtet ahte lehpet lonistuvvon duššálaš eallimisttádet man lehpet ožžon máddariin, ehpet nohkavaš hattiin, silbbaiguin dahje golliiguin, </verse>
          <verse number="19"> muhto Kristusa divrras varain, dego máinnehis ja vigihis lábbá varain. </verse>
          <verse number="20"> Son lei válljejuvvon dása ovdal go máilbmi vuođđuduvvui, muhto din dihtii son lea almmustuvvan easkka dál áiggiid loahpas. </verse>
          <verse number="21"> Su bokte dii lehpet oskugoahtán Ipmilii guhte bajásčuoččáldahtii su jábmiid luhtte ja attii sutnje hearvásvuođa, nu ahte dii oskkusteattet bidjabehtet doaivaga Ipmilii.</verse>
          <verse number="22"> Go dii jeagadettiin duohtavuođa lehpet buhtistan sieludet eallit duohta vieljalaš ráhkisvuođas, de ráhkistehket guhtet guimmiideattet duođalaččat ja buhtes váimmus! </verse>
          <verse number="23"> Dii han lehpet riegádan ođđasis, ehpet nohkavaš, muhto nohkameahttun gilvagis, Ipmila sánis, mii eallá ja bissu agálaččat. </verse>
          <verse number="24"> Dasgo olmmoš lea dego suoidni, ja buot su hearvásvuohta dego rássi. Suoidni goldná, ja rássi gahččá,</verse>
          <verse number="25"> muhto Hearrá sátni bissu agálašvuhtii. Dát sátni lea sárdniduvvon didjiide evangeliumis.</verse>
        </section>
      </chapter>
      <chapter title="Kapittel 2">
        <section title="Ealli geađgi ja bassi álbmot">
          <verse number="1"> Bidjet dan dihtii eret buot bahávuođa, behttosa ja guoktilašvuođa, gáđašvuođa ja sealggebealdesárdnuma.  </verse>
          <verse number="2"> Áibbašehket sáni čielga, vuoiŋŋalaš mielkki dego njuoratmánát, vai dii sturošeiddet dainna ja bestojuvvošeiddet.  </verse>
          <verse number="3"> Dii han lehpet máistán Hearrá buorrevuođa.</verse>
          <verse number="4"> Bohtet su lusa, ealli geađggi lusa, man olbmot gal leat hilgon, muhto man Ipmil lea válljen ja atná gudnis.  </verse>
          <verse number="5"> Šaddet ieža ge ealli geađgin geat huksejuvvobehtet vuoiŋŋalaš viessun ja bassi báhppagoddin, ja buktet ovdan vuoiŋŋalaš oaffariid mat leat dohkálaččat Ipmilii Jesus Kristusa dihtii.  </verse>
          <verse number="6"> Dasgo čállagis čuožžu: Geahča, mun bijan Sionii čiehkageađggi mii lea válljejuvvon ja mávssolaš. Dat guhte osku sutnje, ii eisege heahppašuva.</verse>
          <verse number="7"> Dát geađgi lea nappo mávssolaš didjiide geat oskubehtet. Muhto sidjiide geat eai oskko, lea dat geađgi man huksejeaddjit hilgo, šaddan váldočiehkageađgin,  </verse>
          <verse number="8"> norddastusgeađgin ja vearránusa báktin. Sii jorralit go eai jeagat sáni, ja nu sin oassin lea mearriduvvon ge.</verse>
          <verse number="9"> Muhto dii lehpet válljejuvvon sohka, gonagaslaš báhpat, bassi álbmot, Ipmila iežas álbmot, vai dii sárdnidivččiidet su burrodagaid, su guhte rávkkai din seavdnjadasas ovddolaš čuovgasasas. </verse>
          <verse number="10"> Ovdal dii ehpet lean álbmot, muhto dál lehpet Ipmila álbmot. Ovdal dii leiddet árpmu haga, muhto dál lehpet gávdnan árbmugasvuođa.</verse>
        </section>
        <section title="Kristtalaččaid eallin máilmmis">
          <verse number="11"> Ráhkkásiiddán, mun bivddán din, geat orrubehtet vierisin dáppe vierroriikkas: Doalahehket iežadet eret oaččálaš anistumiin mat sohtet sielu vuostái. </verse>
          <verse number="12"> Ellet bures báhkiniid gaskkas, vai sii go sárdnot baháid din birra ja gohčodit din bahádahkkin, oainnášedje din buriid daguid ja rámidivčče Ipmila dan beaivvi go son oahppaladdá sin.</verse>
          <verse number="13"> Lehket Hearrá dihtii juohke máilmmálaš ásahusa vuolibuččat, lehkos dal keaisár gii lea bajimuš, </verse>
          <verse number="14"> dahje eananhearrát geaid son lea vuolggahan ráŋggáštit bahádahkkiid, muhto rámidit sin geat dahket buori. </verse>
          <verse number="15"> Dasgo dat lea Ipmila dáhttu ahte dii galgabehtet dahkat buori ja ná jávohuhttit jallas ja jierpmehis olbmuid njálmmi. </verse>
          <verse number="16"> Lehket vuolibuččat nugo friddja olbmot, allet fal geavat friddjavuođa ággan dahkat bahá, muhto geavahehket dan nugo Ipmila bálvaleaddjit! </verse>
          <verse number="17"> Atnet buohkaid árvvus, ráhkistehket oskuguimmiid, ballet Ipmilis, atnet keaisára árvvus!</verse>
        </section>
        <section title="Rávvagat bálvaleddjiide">
          <verse number="18"> Bálvaleaddjit, lehket isidiiddádet vuolibuččat ja atnet sin árvvus, allet duššefal daid geat leat buorit ja láđđásat, muhto daid ge geat leat gážžárat. </verse>
          <verse number="19"> Lea didjiide árbmun ahte gierdabehtet sivakeahtes gillámušaid danne go din oamedovdu lea čadnojuvvon Ipmilii. </verse>
          <verse number="20"> Lea go mihkkege rámiid ahte dii gierdabehtet ráŋggáštusa go lehpet dahkan veriid? Muhto jos dii gierdabehtet gillámušaid go lehpet dahkan dan mii lea riekta, de oažžubehtet Ipmila árpmu. </verse>
          <verse number="21"> Dán várás dii rávkojuvvuidet, dasgo maiddái Kristus gillái din dihtii ja attii didjiide ovdamearkka vai dii čuvošeiddet su luottaid. </verse>
          <verse number="22"> Son ii dahkan suttu, ii ge su njálmmis lean behtolašvuohta. </verse>
          <verse number="23"> Ii son bealkán go bealkkahalai, ii ge áitán go gillái, muhto attii iežas su háldui guhte dubme vanhurskásit. </verse>
          <verse number="24"> Son guttii ieš rupmašiinnis min suttuid ruossamurrii vai mii jámášeimmet eret suttus ja ealášeimmet vanhurskkisvuođa ovddas. Su háviid dihtii dii lehpet dearvvašmahttojuvvon. </verse>
          <verse number="25"> Dii leiddet nugo čádjidan sávzzat, muhto lehpet dál jorgalan sutnje gii lea din sieluid báimman ja geahčči.</verse>
        </section>
      </chapter>
      <chapter title="Kapittel 3">
        <section title="Rávvagat náittosguimmiide">
          <verse number="1"> Seammá láhkái lehket dii áhkát boatnjáideattet vuolibuččat vai maiddái dat olbmát geat eai jeagat sáni, vuitojuvvošedje sániid haga áhkáideaset eallinlági bokte,  </verse>
          <verse number="2"> go sii oidnet mo dii eallibehtet buhtisvuođas ja ipmilbalolašvuođas.  </verse>
          <verse number="3"> Allet čiŋat olgguldasat, nugo vuoktabárgidemiin, gollečiŋaiguin dahje čáppa biktasiiguin.  </verse>
          <verse number="4"> Muhto lehkos din nohkameahttun čikŋa siskkáldas čiegus olmmoš geas lea vuollegis ja ráfálaš miella; dát lea mávssolaš Ipmilii.  </verse>
          <verse number="5"> Dasgo nu čiŋahedje iežaset dovle bassi nissonat geat bidje doaivageaset Ipmilii. Sii ledje boatnjáideaset vuolibuččat,  </verse>
          <verse number="6"> nugo Sárá jeagadii Abrahama ja gohčodii su hearrán. Dii lehpet dál šaddan su mánnán, jos dii dahkabehtet dan mii lea buorre, ehpet ge divtte geange baldit din.</verse>
          <verse number="7"> Seammá láhkái galgabehtet dii boatnját eallit áhkáineattet nugo lehpet oahppan, go son lea rašit bealli, ja gudnejahttit su, dasgo son ge árbe árpmu ja eallima. Dahket dán, amaset din rohkosat hehttejuvvot.</verse>
        </section>
        <section title="Allet mávssat bahá baháin!">
          <verse number="8"> Loahpas: Lehket buohkat ovttamielalaččat, juogadehket ilu ja morraša, ráhkistehket oskuguimmiideattet, lehket váibmoláđđásat ja vuollegaččat.  </verse>
          <verse number="9"> Allet mávssat bahá baháin dahje bealkku bealkkuin, muhto baicca buressivdnádusain. Dasgo dii lehpet ieža rávkojuvvon árbet buressivdnádusa.</verse>
          <verse number="10"> Guhte dáhttu ráhkistit eallima ja oaidnit buriid beivviid, doalahehkos njuokčamis eret bahás ja baksamiiddis eret behtolaš ságain,</verse>
          <verse number="11"> jorgalehkos eret bahás ja dahkos buori, ohcos ráfi ja doarrádallos dan!</verse>
          <verse number="12"> Dasgo Hearrá čalmmit čuvvot vanhurskásiid, ja su bealjit gullet sin rohkosa. Muhto Hearrá jorgala muođuidis sin vuostái geat dahket bahá.</verse>
          <verse number="13"> Gii sáhttá vahágahttit din, jos dii áŋgiruššabehtet dan mii lea buorre? </verse>
          <verse number="14"> Muhto jos gillábehtet vanhurskkisvuođa dihtii, de lehpet ávdugasat. Allet bala sis, allet ge suorgan, </verse>
          <verse number="15"> muhto basuhehket Kristusa Hearrán váimmuineattet ja lehket álo gárvásat vástidit juohkehažžii gii bivdá din čilget dan doaivaga mii dis lea. </verse>
          <verse number="16"> Muhto vástidehket vuollegašvuođain ja ipmilbalolašvuođain ja buriin oamedovdduin, vai heahppašuvašedje sii geat sárdnot baháid din birra ja bilkidit din go dii eallibehtet rievttuid Kristusis. </verse>
          <verse number="17"> Lea buoret dahkat buori ja gillát, jos nu leažžá Ipmila dáhttu, go gillát bahádaguid dihtii.</verse>
        </section>
        <section title="Gásta ja ođđa eallin">
          <verse number="18"> Dasgo Kristus ieš gillái oktii jápmima suttuid dihtii; vanhurskkis gillái vanhurskkismeahttumiid ovddas vai son dolvvošii din Ipmila lusa. Su rumaš goddojuvvui, muhto Vuoigŋa dagai su eallin. </verse>
          <verse number="19"> Ja nu son manai ja sárdnidii vuoiŋŋaide mat ledje fáŋgavuođas. </verse>
          <verse number="20"> Dat ledje eahpegulolaččat dolin Noa beivviid go Ipmil gierdavašvuođastis vurddii dan botta go árka huksejuvvui. Dušše soapmásat, namalassii gávccis, bestojuvvojedje árkkas, go čáhci guttii dan. </verse>
          <verse number="21"> Dát čáhci vástida gástta mii dál beastá din. Dat ii buhtis rupmaša olgguldas duolvvas, muhto lea buori oamedovddu lihttu Ipmiliin. Dii bestojuvvobehtet danne go Jesus Kristus lea bajásčuožžilan, </verse>
          <verse number="22"> son guhte lea mannan bajás albmái ja dál čohkká Ipmila olgeš gieđa bealde, maŋŋil go eŋgelat, válddit ja fámut leat biddjojuvvon su vuollái.</verse>
        </section>
      </chapter>
      <chapter title="Kapittel 4">
        <verse number="1"> Go Kristus nappo lea gillán rumašlaččat, de vearjudehket iežadet seammá jurdagiin, ahte dat guhte gillá rumašlaččat lea beassan suttus,  </verse>
        <verse number="2"> amas šat čuovvut oaččálaš anistumiid dan áiggi go eallá dáppe máilmmis, muhto čuovvu Ipmila dáhtu.  </verse>
        <verse number="3"> Lea didjiide doarvái go dii vássán áiggi lehpet eallán nugo báhkinat dáhttot, ja lehpet vádjolan nuoskivuođas, anistumiin, viidnejuhkamis, borešvuođas ja gárremiin ja heahpatlaš eahpeipmilbálvaleamis.  </verse>
        <verse number="4"> Dál sii imaštallet go dii ehpet šat bálkestahte iežadet dán gudnehis rávdnjái, ja sii bilkidit din.  </verse>
        <verse number="5"> Muhto sii fertejit dahkat logu sutnje guhte lea gárvvis dubmet elliid ja jábmiid.  </verse>
        <verse number="6"> Dasgo dan dihtii lea evangelium sárdniduvvon jábmiide ge, vai sii ealášedje Vuoiŋŋas, nugo Ipmil ge eallá, vaikko sii, go elle dán máilmmis, ožžo seammá duomu go buot olbmot.</verse>
        <verse number="7"> Buot diŋggaid loahppa lea lahka. Lehket dan dihtii jierpmálaččat ja čilgosat, vai sáhttibehtet rohkadallat.  </verse>
        <verse number="8"> Buot ovddimustá ráhkistehket njuorrasit guhtet guimmiideattet, dasgo ráhkisvuohta gokčá eatnat suttuid.  </verse>
        <verse number="9"> Lehket guosseláđđásat guhtet guimmiidasadet nimmorkeahttá.</verse>
        <verse number="10"> Bálvalehket guhtet guimmiideattet, juohkehaš dainna árpmuattáldagain man lea ožžon, nugo buorit dállodoallit geat hálddašit Ipmila máŋggalágáš árpmu. </verse>
        <verse number="11"> Dat guhte sárdnida, sárdnidehkos Ipmila sániiguin. Ja dat guhte bálvala, bálvalehkos dainna givrodagain man Ipmil addá, vai Ipmil gudnejahttojuvvošii juohke dáfus Jesus Kristusa bokte. Sutnje gullá hearvásvuohta ja fápmu álo ja agálašvuhtii! Amen.</verse>
        <section title="Kristtalačča gillámušat">
          <verse number="12"> Ráhkkásiiddán, allet imaštala dan geahččalusa dola man čađa dii fertebehtet mannat, dego didjiide dáhpáhuvašii mihkkege apmasiid. </verse>
          <verse number="13"> Illudehket go dis lea oassi Kristusa gillámušain, vai ávvudivččiidet iluin go su hearvásvuohta almmustahttojuvvo. </verse>
          <verse number="14"> Ávdugasat dii lehpet jos bilkiduvvobehtet Kristusa nama dihtii, dasgo din badjel lea hearvásvuođa Vuoigŋa, Ipmila Vuoigŋa. </verse>
          <verse number="15"> Allos oktage dis gillájehko danne go son lea sorbmejeaddji, suola dahje vearredahkki, dahje danne go son bahkke eará olbmuid áššiide. </verse>
          <verse number="16"> Muhto jos son gillá danne go lea kristtalaš, de allos heahpanaddo, muhto gudnejahttos Ipmila dainna namain.</verse>
          <verse number="17"> Dasgo dál lea áigi boahtán go duopmu álggahuvvo, ja dat álggahuvvo Ipmila viesus. Muhto jos dat álggahuvvo min luhtte, mo lea dalle sin loahppa geat eai jeagat Ipmila evangeliuma? </verse>
          <verse number="18"> Ja jos vanhurskkis olmmoš illá bestojuvvo, mo de geavvá ipmilmeahttumii ja suttolažžii? </verse>
          <verse number="19"> Dan dihtii galget sii geat gillájit Ipmila dáhtu mielde, addit sieluset oskkáldas sivdnideaddji háldui ja dahkat buori.</verse>
        </section>
      </chapter>
      <chapter title="Kapittel 5">
        <section title="Searvegoddi ja dan báimmanat">
          <verse number="1"> Mun rávven din vuorrasiid, mun gii ieš lean vuoras ja Kristusa gillámušaid duođašteaddji ja geas maiddái lea oassi dan hearvásvuođas mii almmustuvvá:  </verse>
          <verse number="2"> Gehččet Ipmila ealu mii lea oskkilduvvon didjiide! Áimmahuššet dan, allet bákkuin, muhto eaktodáhtolaččat, nugo Ipmil dáhttu. Allet daga dan bahá vuoittu dihtii, muhto buorredáhtolašvuođain.  </verse>
          <verse number="3"> Allet ráđđe hearrávuođain dan searvegotti mii lea oskkilduvvon didjiide, muhto lehket ealu ovdamearkan.  </verse>
          <verse number="4"> Ja go váldobáimman almmustuvvá, de oažžubehtet hearvásvuođa vuoitokruvnnu mii ii goassege golnna.</verse>
          <verse number="5"> Seammá láhkái galgabehtet dii nuorat leat vuorrasiiddádet vuolibuččat. Cogget vuollegašvuođa gárvvuid, bálvalettiin guhtet guimmiideattet. Dasgo Ipmil lea čeavlás olbmuid vuostái, muhto vuollegaččaide son addá árpmu.  </verse>
          <verse number="6"> Vuolidehket dasto iežadet Ipmila fámolaš gieđa vuollái, vai son bajidivččii din go áigi dievvá.  </verse>
          <verse number="7"> Bálkestehket buot morrašiiddádet su ala, dasgo son atná dis fuola.</verse>
          <verse number="8"> Lehket čilgosat ja gohcet! Din vuostálasti, beargalat, johtá dego gillju ledjon ozadettiin muhtuma gean njielastit.  </verse>
          <verse number="9"> Vuostálastet su nana oskkus! Dii han diehtibehtet ahte din oskuguoimmit dáppe dán máilmmis deaivvahallet seammá gillámušaide. </verse>
          <verse number="10"> Oanehis áiggi dii fertebehtet gillát, muhto buot árpmu Ipmil, guhte Kristus Jesusis lea rávkan din agálaš hearvásvuohtasis, gárvvistehkos, nannejehkos, gievrudehkos ja nanosmahttos din. </verse>
          <verse number="11"> Su lehkos fápmu agálašvuhtii. Amen.</verse>
        </section>
        <section title="Loahppasánit">
          <verse number="12"> Silvanusa vehkiin, gean mun anán luohtehahtti oskuvielljan, mun lean čállán dán oanehis girjji mas lean árvvosmahttán din ja duođaštan ahte dát lea Ipmila duohta árbmu. Bissot nannosit das!</verse>
          <verse number="13"> Babylona searvegoddi, mii lea válljejuvvon nugo dii, cealká didjiide dearvvuođaid. Nu dahká bárdnán Markus ge.</verse>
          <verse number="14"> Dearvvahallet guhtet guimmiideattet ráhkisvuođa cummáin! Ráfi lehkos dinguin buohkaiguin geat gullabehtet Kristusii!</verse>
        </section>
      </chapter>
    </book>
    <book title="Biehtára nubbi girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Simmon Biehtáris, Jesus Kristusa bálvaleaddjis ja apoastalis, sidjiide geat leat ožžon seammá mávssolaš oskku go mii, Ipmileamet ja beastámet Jesus Kristusa vanhurskkisvuođas.</verse>
          <verse number="2"> Árbmu ja ráfi lehkos valljugasat dinguin go dovdabehtet Ipmila ja Hearrámet Jesusa!</verse>
        </section>
        <section title="Osku galgá čájehuvvot eallimis">
          <verse number="3"> Su ipmilvuođa fápmu lea addán midjiide buot mii doalvu eallimii ja ipmilbalolašvuhtii go mii dovdat su guhte rávkkai min hearvásvuođainis ja fámuinis.  </verse>
          <verse number="4"> Ná mii maiddái leat ožžon su divraseamos ja stuorimus lohpádusaid, vai dii oččošeiddet oasi ipmilvuođa lundui ja beasašeiddet dán máilmmi heavahusas mii boahtá anistumis.</verse>
          <verse number="5"> Dán dihtii vigget áŋgirit čájehit oskkusteattet duođalašvuođa, duođalašvuođas rivttes dieđu  </verse>
          <verse number="6"> dieđus mearálašvuođa, mearálašvuođas gierdavašvuođa, gierdavašvuođas ipmilbalolašvuođa,  </verse>
          <verse number="7"> ipmilbalolašvuođas vieljalaš ráhkisvuođa, ja vieljalaš ráhkisvuođas ráhkisvuođa buohkaide.  </verse>
          <verse number="8"> Go dis buot dát leat valljugasat, de din diehtu Hearrámet Jesus Kristusa birra ii leat duššás, muhto šaddada šattuid.  </verse>
          <verse number="9"> Muhto juohkehaš geas dát váilu, lea nu lahkaoaidnit ahte ii oainne ja lea vajáldahttán ahte son lea buhtistuvvon ovddeš suttuinis.</verse>
          <verse number="10"> Dan dihtii, oskuguoimmit, vigget velá áŋgireabbot nannet iežadet rávkojumi ja válljejumi! Jos dahkabehtet dán, de ehpet goassege guossal. </verse>
          <verse number="11"> Dalle addojuvvo didjiide rabas ja friddja geaidnu Hearrámet ja beastámet Jesus Kristusa agálaš riikii.</verse>
        </section>
        <section title="Profehtaid duođaštus lea luohtehahtti">
          <verse number="12"> Dan dihtii dáhtun álo muittuhit didjiide buot dáid, vaikko dii dovdabehtet daid ja lehpet nannejuvvon dan duohtavuođas mii lea addojuvvon didjiide. </verse>
          <verse number="13"> Mu mielas lea riekta boktit din muittuhusaidanguin, nu guhká go mun orun dán rupmaša goađis. </verse>
          <verse number="14"> Mun han dieđán ahte mun fargga guođán goahtán, nugo Hearrámet Jesus Kristus lea dieđihan munnje. </verse>
          <verse number="15"> Muhto mun vikkan bargat nu ahte dii álo muittášeiddet dan maid mun lean cealkán, maŋŋil ge go mun lean vuolgán.</verse>
          <verse number="16"> Dasgo eai mis lean hutkojuvvon cukcasat mielas go dieđiheimmet didjiide Hearrámet Jesus Kristusa fámu ja boahtima. Muhto mii leimmet čalmmálaš duođašteaddjit ja oinniimet su ipmilvuođa fámu. </verse>
          <verse number="17"> Dasgo son oaččui gudni ja hearvásvuođa Ipmil Áhčis dalle go sutnje bođii jietna alimus hearvásvuođas: «Dát lea mu Bárdni gean mun ráhkistan; son lea mu miela mielde.» </verse>
          <verse number="18"> Mii gulaimet ieža dán jiena mii čuojai almmis, go mii leimmet suinna bassi váris. </verse>
          <verse number="19"> Dan dihtii mii sáhttit vel nannoseabbot luohttit dan profehtasátnái, ja dii dahkabehtet bures go váldibehtet dan vuhtii. Dasgo dat lea dego lámpá mii čuovgá sevdnjes báikkis, dassážii go beaivi čuvggoda ja guovssonásti badjána din váimmuide. </verse>
          <verse number="20"> Muhto jurddašehket ovddimustá dan ahte ii oktage iešalddes máhte čilget profehtalaš einnostusaid mat čužžot čállagis. </verse>
          <verse number="21"> Dasgo ii goassege leat oktage profehtalaš sátni buktojuvvon danne go olmmoš ieš dáhtui dan, muhto Bassi Vuoigŋa lea jođihan olbmuid sárdnut sániid mat bohte Ipmilis.</verse>
        </section>
      </chapter>
      <chapter title="Kapittel 2">
        <section title="Vearri profehtat ja oahpaheaddjit">
          <verse number="1"> Muhto Israela álbmogis ledje maiddái vearri profehtat, nugo maiddái din gaskii bohtet vearri oahpaheaddjit geat suoli buktet duššadeaddji vearri oahpuid, ja velá biehttalit ge dan Hearrá gii lea oastán sin luovusin. Dainna lágiin sii fargga dolvot iežaset gáđohussii.  </verse>
          <verse number="2"> Olusat čuvvot sin nuoskkes eallima, ja duohtavuođa geaidnu bilkiduvvo sin dihtii.  </verse>
          <verse number="3"> Sii leat ruhtaváibmilat ja muitalit giellásiid vai sii din geažil dinešedje ruđaid. Muhto sin badjelis lea juo guhká leamaš duopmu, ja gáđohus vuordá sin.</verse>
          <verse number="4"> Dasgo Ipmil ii seastán daid eŋgeliid guđet suddudedje, muhto bálkestii sin čiekŋalassii, gos sii leat čadnojuvvon seavdnjadasa láhkkiiguin duomu rádjái.  </verse>
          <verse number="5"> Ii son seastán ovddeš máilmmi ge, muhto várjalii dušše Noa, vanhurskkisvuođa sárdnideaddji, ja čieža eará go buvttii stuora dulvvi ipmilmeahttumiid máilbmái.  </verse>
          <verse number="6"> Sodoma ja Gomorra gávpogiid son dubmii gáđohussii ja bolddii daid gutnan váruhussan ipmilmeahttumiidda das mii vuordá sin.  </verse>
          <verse number="7"> Muhto son gájui vanhurskkis Lota, gean lágahis olbmuid nuoskkes eallin váivvidii.  </verse>
          <verse number="8"> Dasgo beaivvis beaivái dát vanhurskkis siellu giksašuvai go son šattai orrut sin gaskkas, ja oinnii ja gulai sin lágahis daguid.</verse>
          <verse number="9"> Hearrá nappo diehtá mo gádjut ipmilbalolaččaid geahččalusas, muhto ipmilmeahttumiid fas doallat fáŋgavuođas gitta duopmobeaivvi ráŋggáštusa rádjái, </verse>
          <verse number="10"> ja erenoamážit sin geat vádjolit oačči nuoskkes anistumi mielde ja badjelgehččet Hearrá ráđđenválddi. Dát olbmot leat vuovdnájat ja iešráđálaččat, eai ge bala bilkideames vuoiŋŋafámuid. </verse>
          <verse number="11"> Eai eŋgelat ge guđet leat velá stuoribut go sii givrodaga ja fámu dáfus, dubme sin bilkkuin Hearrá ovddas. </verse>
          <verse number="12"> Muhto dát olbmot guđet bilkidit dan maid eai dovdda, leat dego jierpmehis spiret, maid luondu lea mearridan bivdojuvvot ja goddojuvvot. Sii duššet ge nugo spiret </verse>
          <verse number="13"> ja ožžot vearrivuođa bálkká vearrivuođaset dihtii. Sii liikojit jugástallat beaiveguovdil. Sii leat heahpadin ja boalgan didjiide go sii boradit dinguin behtolaš vuovdáivuođain. </verse>
          <verse number="14"> Sii leat álo geahččamin nissoniidda himu čalmmiiguin eai ge goassege gallán suddudeames. Sii fillejit olbmuid geat eai velá leat nannosat ja máhttet duođaid háhkat alcceseaset buot dan maid váibmu hálida. Sii leat garuhusa vuolde! </verse>
          <verse number="15"> Dasgo sii leat guođđán njulges geainnu, ja leat čádjádallan go sii čuvvot seammá luotta go Bileam, Bosora bárdni, gii anii fuola dušše dan bálkkás man oažžu vearrivuođain. </verse>
          <verse number="16"> Muhto son cuiggoduvvui rihkkumis dihtii; gielahis ásen sártnui olbmo jienain ja eastadii profehta dahkamis jallavuođaid.</verse>
          <verse number="17"> Dát olbmát leat dego čázehis ádjagat ja dego balvvat maid riđđubiegga dolvvoda, ja čáhppadeamos seavdnjadas vuordá sin. </verse>
          <verse number="18"> Dasgo sii sárdnot čeavlás ja guoros sániid, ja oaččálaš himuiguin ja nuoskivuođain sii fillejit earáid geat aiddo leat beassan eret dakkáriin geat ellet čádjádusain. </verse>
          <verse number="19"> Sii lohpidit sidjiide friddjavuođa, muhto ieža sii leat heavahusa šlávat. Dasgo olmmoš lea su šlávva gii lea vuoitán su. </verse>
          <verse number="20"> Jos sii leat beassan dán máilmmi nuoskivuođas go leat oahppan dovdat Hearrámet ja beastámet Jesus Kristusa, muhto dasto fas sorrojit dasa ja vuoittahallet, de sin maŋit dilli lea vearrát go sin ovddit dilli. </verse>
          <verse number="21"> Sidjiide livččii buoret jos eai livčče oppa dovdagoahtán ge vanhurskkisvuođa geainnu, go ahte sii vuos ohppet dovdat dan ja de jorgalit eret bassi báhkkomis mii addojuvvui sidjiide. </verse>
          <verse number="22"> Dalle lea sidjiide geavvan nugo sátnevádjasiin daddjo: Beana máhccá vuovssanassasis, ja: Bassojuvvon spiidni fierada rábáhis.</verse>
        </section>
      </chapter>
      <chapter title="Kapittel 3">
        <section title="Hearrá beaivi boahtá">
          <verse number="1"> Ráhkkásiiddán, dát lea dál nubbi girji man mun čálán didjiide. Dáiguin girjjiiguin mun hálidan boktit din vuoigatlaš miela go muittuhan didjiide  </verse>
          <verse number="2"> dan maid bassi profehtat ovdal leat cealkán, ja Hearrámet ja Beastámet báhkkoma man dii lehpet ožžon bassi apoastaliinnádet.</verse>
          <verse number="3"> Ovddimustá galgabehtet diehtit ahte maŋimuš beivviid bohtet bilkideaddjit geat ellet anistumiideaset mielde  </verse>
          <verse number="4"> ja dadjet: «Lea go son mahkáš máhccan, nugo lohpidii? Dasgo min máddarat leat jápmán, ja buot han lea nugo lea leamaš sivdnideami rájes.»  </verse>
          <verse number="5"> Muhto sii geat čuoččuhit diekkáriid, vajáldahttet ahte dovle ledje almmit ja eanan maid Ipmila sátni sivdnidii čázis ja čáziin.  </verse>
          <verse number="6"> Ja čáziin duššaduvvui ge vuosttaš máilbmi dalle go dulvi bođii.  </verse>
          <verse number="7"> Muhto Ipmil lea seammá sániin vurken dáláš almmiid ja eatnama duopmobeaivvi dola várás, go ipmilmeahttumat duššaduvvojit.</verse>
          <verse number="8"> Ráhkkásiiddán, allet vajáldahte ahte Hearrái lea okta beaivi dego duhát jagi ja duhát jagi dego okta beaivi.  </verse>
          <verse number="9"> Ii leat nu mo muhtumat oaivvildit ahte Hearrá lea njoahci ollašuhttit lohpádusas, muhto son lea baicca gierdavaš dinguin, dasgo son ii dáhto ovttage mannat gáđohussii, muhto buohkaid dahkat jorgalusa. </verse>
          <verse number="10"> Hearrá beaivi boahtá dego suola. Dalle almmit duššet stuora šlámain, almmigáhppálagat bullet ja šolget, ja eanan ja buot maid olbmot leat dahkan das, boldojuvvo.</verse>
          <verse number="11"> Go buot dál duššá, man bassi ja ipmilbalolaš berrešii ge dalle din eallin leat, </verse>
          <verse number="12"> go dii vuordibehtet ja hoahpuhehpet Ipmila beaivvi boahtima. Dalle almmit cahkkehuvvojit ja almmigáhppálagat bullet ja šolget. </verse>
          <verse number="13"> Muhto su lohpádusa mielde mii vuordit ođđa almmiid ja ođđa eatnama gos vanhurskkisvuohta orru.</verse>
          <verse number="14"> Dan dihtii go dii, ráhkkásiiddán, vuordibehtet dán, de vigget eallit nu ahte Hearrá gávnnašii din buhtisin ja láitemeahttumin ja dis livččii ráfi. </verse>
          <verse number="15"> Ja atnet dan din bestojupmin go Hearrá gierdavašvuođastis ádjána boahtimis, nugo min ráhkis oskuviellja Bávlos ge lea čállán didjiide, dan viisodaga mielde mii addojuvvui sutnje. </verse>
          <verse number="16"> Dán birra son sárdnu maiddái buot girjjiinis main son guorahallá dáid gažaldagaid. Dain leat muhtun áššit mat leat lossadat áddet, ja diehtemeahttun ja nanusmeahttun olbmot botnjet daid, ja nu sii dahket eará čállosiiguin ge, ja dat šaddá sidjiide heavvun.</verse>
          <verse number="17"> Ráhkkásiiddán, go dii dál diehtibehtet dán ovddalgihtii, de váruhehket amaset ipmilmeahttun olbmuid nuoskivuođat čádjidahttit din, nu ahte jorralehpet eret din nana dilis. </verse>
          <verse number="18"> Muhto ovdánehket Hearrámet Jesus Kristusa árpmus ja dieđus. Sutnje lehkos gudni, dál ja agálašvuhtii! Amen.</verse>
        </section>
      </chapter>
    </book>
    <book title="Johanasa vuosttaš girji">
      <chapter title="Kapittel 1">
        <section title="Eallima sátni">
          <verse number="1"> Mii duođaštit dan mii lea leamaš álggu rájes, dan man mii leat gullan, dan man mii leat oaidnán čalmmiideametguin, dan man mii leat geahčadan ja man min gieđat leat guoskkahan: eallima sáni.  </verse>
          <verse number="2"> Ja eallin almmustuvai; mii leat oaidnán dan ja duođaštit dan ja sárdnidit didjiide agálaš eallima, mii lei Áhči luhtte ja almmustuvai midjiide.  </verse>
          <verse number="3"> Mii sárdnidit didjiide maiddái dan man mii leat oaidnán ja gullan, vai dis ge livččii searvevuohta minguin, geain maiddái lea searvevuohta Áhčiin ja su Bártniin Jesus Kristusiin.  </verse>
          <verse number="4"> Ja mii čállit dán vai min illu livččii ollis.</verse>
        </section>
        <section title="Ipmil lea čuovggas">
          <verse number="5"> Dát lea dat sáhka man mii leat gullan sus ja sárdnidit didjiide: Ipmil lea čuovggas, ii ge su siste leat mihkkege seavdnjadasaid.  </verse>
          <verse number="6"> Jos mii dadjat ahte mis lea searvevuohta suinna, muhto vádjolit seavdnjadasas, de mii gielistit eat ge čuovo duohtavuođa.  </verse>
          <verse number="7"> Muhto jos mii vádjolit čuovgasis, nugo son ieš ge lea čuovgasis, de mis lea searvevuohta guhtet guimmiideametguin, ja su Bártni Jesusa varra buhtista min buot suttus.</verse>
          <verse number="8"> Jos mii dadjat ahte mis ii leat suddu, de beahttit iežamet, ii ge duohtavuohta leat min siste.  </verse>
          <verse number="9"> Jos mii dovddastit suddomet, de son lea oskkáldas ja vanhurskkis, ja addá midjiide min suttuid ándagassii ja buhtista min buot vearrivuođas. </verse>
          <verse number="10"> Jos mii dadjat ahte eat leat suddudan, de mii dahkat su gielisteaddjin ii ge su sátni leat min siste.</verse>
        </section>
      </chapter>
      <chapter title="Kapittel 2">
        <verse number="1"> Mánážiiddán, dán mun čálán didjiide amadet suddudit. Muhto jos muhtun sudduda, de mis lea Áhči luhtte bealušteaddji, Jesus Kristus, guhte lea vanhurskkis.  </verse>
        <verse number="2"> Son lea min suttuid soabahus, ii ge dušše min, muhto oppa máilmmi.</verse>
        <section title="Ođđa báhkkon">
          <verse number="3"> Das mii diehtit ahte mii dovdat su, go mii doallat su báhkkomiid.  </verse>
          <verse number="4"> Dat guhte dadjá ahte son dovdá su ii ge dattege doala su báhkkomiid, son gielista, ii ge duohtavuohta leat su siste.  </verse>
          <verse number="5"> Muhto Ipmila ráhkisvuohta lea ollašuvvan su siste guhte doahttala su sáni. Dás mii diehtit ahte mii leat su siste.  </verse>
          <verse number="6"> Dat guhte dadjá ahte son bissu su siste, lea ieš geatnegas eallit nu mo son elii.</verse>
          <verse number="7"> Ráhkkásiiddán, dat báhkkon man mun čálán didjiide, ii leat ođas, muhto boares báhkkon mii dis lea leamaš juo álggu rájes. Dát boares báhkkon lea dat sátni man dii lehpet gullan.  </verse>
          <verse number="8"> Dattege lea ođđa báhkkon man mun čálán didjiide, go dat lea ollašuvvan su siste ja din siste. Dasgo seavdnjadas gáidá eret, ja duohta čuovggas báitá juo.  </verse>
          <verse number="9"> Dat guhte dadjá ahte son lea čuovgasis, muhto vašuha oskuguoimmis, son lea ain seavdnjadasas. </verse>
          <verse number="10"> Dat guhte ráhkista oskuguoimmis, bissu čuovgasis ii ge vearránahte geange. </verse>
          <verse number="11"> Muhto dat guhte vašuha oskuguoimmis, lea seavdnjadasas ja vádjola seavdnjadasas. Ii son oainne gosa manná, dasgo seavdnjadas lea čalmmehuhttán su.</verse>
        </section>
        <section title="Allet ráhkis máilmmi!">
          <verse number="12"> Mánát, mun čálán didjiide, dasgo din suttut leat ándagassii addojuvvon su nama dihtii.</verse>
          <verse number="13"> Áhčit, mun čálán didjiide, dasgo dii dovdabehtet su gii lea leamaš álggu rájes. Nuorat, mun čálán didjiide, dasgo dii lehpet vuoitán bahákasa.</verse>
          <verse number="14"> Mánážat, mun lean čállán didjiide, dasgo dii dovdabehtet Áhči. Áhčit, mun lean čállán didjiide, dasgo dii dovdabehtet su gii lea álggu rájes. Nuorat, mun lean čállán didjiide, dasgo dii lehpet gievrrat, Ipmila sátni bissu din siste, ja dii lehpet vuoitán bahákasa.</verse>
          <verse number="15"> Allet ráhkis máilmmi, allet ge dan mii lea máilmmis! Jos guhtege ráhkista máilmmi, de Áhči ráhkisvuohta ii leat su siste. </verse>
          <verse number="16"> Dasgo buot mii lea dán máilmmis, oaččálaš anistupmi ja čalmmiid anistupmi ja goargadis eallin, ii boađe Áhčis, muhto máilmmis. </verse>
          <verse number="17"> Ja máilbmi duššá buot himuidisguin, muhto dat guhte dahká Ipmila dáhtu, bissu agálašvuhtii.</verse>
        </section>
        <section title="Antikristus">
          <verse number="18"> Mánážat, dál lea maŋimuš diibmu. Dii lehpet gullan ahte Antikristus boahtá, ja ollu antikristusat leat juo boahtán. Dan dihtii mii diehtit ahte lea maŋimuš diibmu. </verse>
          <verse number="19"> Sii leat vuolgán min luhtte, muhto sii eai gula min searvái. Jos sii gulašedje min searvái, de livčče bisson min luhtte. Dan láhkái galggai čielgat ahte eai buohkat sis gula min searvái. </verse>
          <verse number="20"> Muhto dii lehpet ožžon vuoiddadusa sus guhte lea bassi, ja dan dii buohkat diehtibehtet. </verse>
          <verse number="21"> In mun čále didjiide danne go dii ehpet dovddaše duohtavuođa, muhto danne go dovdabehtet dan ja diehtibehtet ahte duohtavuođas ii boađe mihkkege giellásiid.</verse>
          <verse number="22"> Gii livččii gielisteaddji earet su guhte biehttala ahte Jesus lea Kristus? Son lea Antikristus, son guhte biehttala Áhči ja Bártni. </verse>
          <verse number="23"> Juohkehaččas guhte biehttala Bártni, ii leat Áhčči ge, muhto guhte dovddasta Bártni, sus lea maiddái Áhčči. </verse>
          <verse number="24"> Diktet dan maid lehpet gullan álggu rájes, bissut din siste. Jos dat maid dii lehpet gullan álggu rájes, bissu din siste, de dii ge bissubehtet Áhčis ja Bártnis. </verse>
          <verse number="25"> Ja dát lea dat lohpádus man son lea addán midjiide: agálaš eallin.</verse>
          <verse number="26"> Dán mun lean čállán sin birra geat čádjidahttet din. </verse>
          <verse number="27"> Muhto din siste bissu dat vuoiddadus man dii lehpet ožžon sus, ehpet ge dárbbaš geange oahpahit din. Dasgo dat vuoiddadus oahpaha didjiide buot ja sárdnu duođa ja lea giellása haga. Bissot dasto su siste, nu mo su vuoiddadus lea oahpahan didjiide.</verse>
        </section>
        <section title="Ipmila mánáid doaivva">
          <verse number="28"> Mánát, bissot dál su siste vai mii livččiimet roahkkadat go son almmustuvvá, eat ge šattaše heahpadii go son boahtá. </verse>
          <verse number="29"> Jos dii diehtibehtet ahte son lea vanhurskkis, de áddebehtet maiddái ahte juohkehaš guhte doahttala vanhurskkisvuođa, lea riegádan sus.</verse>
        </section>
      </chapter>
      <chapter title="Kapittel 3">
        <verse number="1"> Gehččet man nana ráhkisvuođa Áhčči lea čájehan midjiide, ahte mii gohčoduvvot Ipmila mánnán, ja su mánát han mii leat ge. Máilbmi ii dovdda min, danne go dat ii dovdda su.  </verse>
        <verse number="2"> Ráhkkásiiddán, dál mii leat Ipmila mánát, muhto ii leat velá almmustuvvan manin mii šaddat. Mii diehtit ahte go son almmustuvvá, de mii šaddat su láhkásažžan, dasgo mii oažžut oaidnit su nugo son lea.  </verse>
        <verse number="3"> Juohkehaš gii bidjá dán doaivaga sutnje, buhtista iežas, nugo Kristus ge lea buhtis.</verse>
        <section title="Ipmila mánát dahje beargalaga mánát">
          <verse number="4"> Juohkehaš guhte dahká suttu, rihkku lága, dasgo suddu lea láhkarihkGon  </verse>
          <verse number="5"> Ja dii diehtibehtet ahte son almmustuvai váldit eret min suttuid, ii ge su siste leat suddu.  </verse>
          <verse number="6"> Ii oktage guhte bissu su siste, suddut. Ii oktage guhte suddut, leat oaidnán su ii ge dovdan su.</verse>
          <verse number="7"> Mánát, allet divtte geange čádjidahttit din! Son guhte dahká dan mii lea riekta, lea vanhurskkis, nugo Kristus ge lea vanhurskkis.  </verse>
          <verse number="8"> Dat guhte dahká suttu, boahtá beargalagas, dasgo beargalat lea suddudan álggu rájes. Danne Ipmila Bárdni almmustuvai vai son duššadivččii beargalaga daguid.</verse>
          <verse number="9"> Ii oktage guhte lea riegádan Ipmilis, daga suttu, dasgo dat gilvva man Ipmil lea gilván su sisa, bissu su siste. Son ii sáhte šat suddudit, dasgo son lea riegádan Ipmilis. </verse>
          <verse number="10"> Dan láhkái čájehuvvo geat leat Ipmila mánát ja geat leat beargalaga mánát: Ii oktage guhte ii doahttal vanhurskkisvuođa ii ge ráhkis oskuguoimmis, boađe Ipmilis.</verse>
        </section>
        <section title="Ráhkisvuođa báhkkon">
          <verse number="11"> Dasgo dát lea dat sáhka man dii lehpet gullan álggu rájes, ahte mii galgat ráhkistit guhtet guimmiideamet. </verse>
          <verse number="12"> Mii eat galgga leat Kain láhkásaččat, guhte bođii bahákasas ja sorbmii vieljas. Ja manne son sorbmii vieljas? Danne go su iežas dagut ledje bahát, muhto su vielja dagut ledje vuoigatlaččat.</verse>
          <verse number="13"> Oskuguoimmit, allet ovddoš jos máilbmi vašuha din. </verse>
          <verse number="14"> Mii han diehtit ahte mii leat mannan jápmimis eallimii, dasgo mii ráhkistit oskuguimmiid. Dat guhte ii ráhkis, bissu jápmimis. </verse>
          <verse number="15"> Juohkehaš guhte vašuha oskuguoimmis, lea olmmošgoddi, ja dii diehtibehtet ahte ii ovttage olmmošgoddis leat agálaš eallin iežas siste. </verse>
          <verse number="16"> Das mii leat oahppan mii lea ráhkisvuohta, go Jesus attii heakkas min ovddas. De mii ge leat geatnegasat addit heaggamet oskuguimmiid ovddas. </verse>
          <verse number="17"> Jos geasge lea buot maid son dárbbaša dán máilmmis, ja oaidná oskuguoimmi gillámin, muhto dahppá váimmus sutnje, mo Ipmila ráhkisvuohta sáhttá bissut su siste?</verse>
        </section>
        <section title="Roahkkatvuohta Ipmila ovddas">
          <verse number="18"> Mánát, allot ráhkis dušše sániiguin dahje njuokčamiin, muhto daguiguin ja duohtavuođas. </verse>
          <verse number="19"> Das mii diehtit ahte mii leat duohtavuođas, ja mii sáhttit oadjudit váimmuideamet su muođuid ovddas. </verse>
          <verse number="20"> Jos velá váibmu dubme min, de Ipmil lea stuorit go min váibmu ja diehtá buot.</verse>
          <verse number="21"> Ráhkkásiiddán, jos min váibmu ii dubme min, de mis lea roahkkatvuohta Ipmila ovddas. </verse>
          <verse number="22"> Ja maid ihkinassii mii bivddežit, mii oažžut sus, danne go mii doallat su báhkkomiid ja dahkat dan mii lea su miela mielde. </verse>
          <verse number="23"> Ja dát lea su báhkkon, ahte mii galgat oskut su Bártni Jesus Kristusa nammii ja ráhkistit guhtet guimmiideamet, nugo son gohčui min. </verse>
          <verse number="24"> Dat guhte doallá su báhkkomiid, bissu Ipmilis, ja Ipmil bissu su siste. Ja dan ahte son bissu min siste, mii diehtit Vuoiŋŋas gean son lea addán midjiide.</verse>
        </section>
      </chapter>
      <chapter title="Kapittel 4">
        <section title="Ipmila Vuoigŋa ja Antikristusa vuoigŋa">
          <verse number="1"> Ráhkkásiiddán, allet oskko juohke vuigŋii, muhto guorahallet vuoiŋŋaid, bohtet go dat Ipmilis! Dasgo máilbmái leat mannan ollu vearri profehtat.  </verse>
          <verse number="2"> Das dii sáhttibehtet dovdat Ipmila Vuoiŋŋa: Juohke vuoigŋa mii dovddasta ahte Jesus Kristus lea boahtán olmmožin, boahtá Ipmilis.  </verse>
          <verse number="3"> Muhto ii oktage vuoigŋa mii ii dovddas Jesusa, boađe Ipmilis. Dat lea Antikristusa vuoigŋa, man dii lehpet gullan ahte boahtá. Ja dat lea dál juo máilmmis.</verse>
          <verse number="4"> Muhto dii, mánážat, boahtibehtet Ipmilis ja lehpet vuoitán vearri profehtaid. Dasgo son guhte lea din siste, lea stuorit go son guhte lea máilmmis.  </verse>
          <verse number="5"> Sii bohtet máilmmis, danne sii sárdnot nugo máilbmi, ja máilbmi guldala sin.  </verse>
          <verse number="6"> Muhto mii boahtit Ipmilis, ja dat guhte dovdá Ipmila, guldala min; dat guhte ii boađe Ipmilis, ii guldal min. Dás mii dovdat duohtavuođa vuoiŋŋa ja čádjádusa vuoiŋŋa.</verse>
        </section>
        <section title="Ipmil lea ráhkisvuohta">
          <verse number="7"> Ráhkkásiiddán, ráhkistehkot guhtet guimmiideamet! Dasgo ráhkisvuohta boahtá Ipmilis, ja juohkehaš guhte ráhkista, lea riegádan Ipmilis ja dovdá Ipmila.  </verse>
          <verse number="8"> Dat guhte ii ráhkis, ii dovdda Ipmila, dasgo Ipmil lea ráhkisvuohta.  </verse>
          <verse number="9"> Nu lea Ipmila ráhkisvuohta almmustuvvan min gaskii ahte son vuolggahii áidnoriegádan Bártnis máilbmái vai mii ealášeimmet su bokte. </verse>
          <verse number="10"> Ráhkisvuohta ii leat dat ahte mii leat ráhkistan Ipmila, muhto ahte son lea ráhkistan min ja vuolggahan Bártnis min suttuid soabahussan.</verse>
          <verse number="11"> Ráhkkásiiddán, jos Ipmil lea ráhkistan min nu, de mii ge leat geatnegasat ráhkistit guhtet guimmiideamet. </verse>
          <verse number="12"> Ii oktage leat goassege oaidnán Ipmila, muhto jos mii ráhkistit guhtet guimmiideamet, de Ipmil bissu min siste, ja su ráhkisvuohta ollašuvvá min siste. </verse>
          <verse number="13"> Dan ahte mii bissut su siste ja son bissu min siste, mii diehtit das go son lea addán midjiide Vuoiŋŋastis. </verse>
          <verse number="14"> Mii leat oaidnán ja duođaštit ahte Áhčči lea vuolggahan Bártnis máilmmi beastin. </verse>
          <verse number="15"> Ipmil bissu su siste guhte dovddasta ahte Jesus lea Ipmila Bárdni, ja son bissu Ipmilis. </verse>
          <verse number="16"> Mii dovdat dan ráhkisvuođa man Ipmil lea addán midjiide, ja mii oskut dasa. Ipmil lea ráhkisvuohta, ja dat guhte bissu ráhkisvuođas, bissu Ipmilis, ja Ipmil bissu su siste. </verse>
          <verse number="17"> Nu lea ráhkisvuohta ollašuvvan min siste ahte mis lea roahkkatvuohta duopmobeaivvi, dasgo nugo son lea, nu leat maiddái mii ge dán máilmmis. Ráhkisvuođas ii leat ballu, </verse>
          <verse number="18"> muhto ollislaš ráhkisvuohta jávkada balu. Dasgo ballu buktá ráŋggáštusa, ja ráhkisvuohta ii leat ollašuvvan su siste guhte ballá. </verse>
          <verse number="19"> Mii ráhkistit danne go son vuos ráhkistii min. </verse>
          <verse number="20"> Jos guhtege dajaš ahte son ráhkista Ipmila, muhto dattege vašuha oskuguoimmis, de son lea gielis. Dasgo son guhte ii ráhkis oskuguoimmis gean lea oaidnán, ii sáhte ráhkistit Ipmila gean ii leat oaidnán. </verse>
          <verse number="21"> Ja dán báhkkoma mii leat ožžon sus: Dat guhte ráhkista Ipmila, galgá maiddái ráhkistit oskuguoimmis.</verse>
        </section>
      </chapter>
      <chapter title="Kapittel 5">
        <section title="Oskku vuoitu">
          <verse number="1"> Juohkehaš guhte osku ahte Jesus lea Kristus, lea riegádan Ipmilis. Ja juohkehaš guhte ráhkista Áhči, ráhkista maiddái su gii sus lea riegádan.  </verse>
          <verse number="2"> Das mii diehtit ahte mii ráhkistit Ipmila mánáid, go mii ráhkistit Ipmila ja doallat su báhkkomiid.  </verse>
          <verse number="3"> Dasgo dát lea ráhkisvuohta Ipmilii, ahte mii doallat su báhkkomiid. Eai ge su báhkkomat leat lossadat.  </verse>
          <verse number="4"> Buot mii lea riegádan Ipmilis, vuoitá máilmmi. Ja dat mii lea vuoitán máilmmi, lea min osku.  </verse>
          <verse number="5"> Gii eará vuoitá máilmmi go dat guhte osku ahte Jesus lea Ipmila Bárdni?</verse>
        </section>
        <section title="Duođaštus Bártni birra">
          <verse number="6"> Son, Jesus Kristus, lea dat guhte bođii čázi ja vara bokte, ii dušše čázi, muhto čázi ja vara bokte. Ja Vuoigŋa ieš lea duođašteaddji, dasgo Vuoigŋa lea duohtavuohta.  </verse>
          <verse number="7"> Leat golbma duođašteaddji:  </verse>
          <verse number="8"> Vuoigŋa, čáhci ja varra, ja dát golmmas duođaštit ovtta jitnii.  </verse>
          <verse number="9"> Mii han dohkkehit olbmuid duođaštusa, ja Ipmila duođaštus lea nannoset. Dasgo dat lea Ipmila duođaštus Bártnis birra. </verse>
          <verse number="10"> Guhte osku Ipmila Bárdnái, sus lea alddis duođaštus. Muhto dat guhte ii oskko Ipmilii, lea dahkan su gielisin go ii leat oskon Ipmila iežas duođaštussii Bártnis birra. </verse>
          <verse number="11"> Ja dát lea duođaštus, ahte Ipmil lea addán midjiide agálaš eallima, ja dát eallin lea su Bártnis. </verse>
          <verse number="12"> Sus geas lea Bárdni, lea eallin, muhto sus geas ii leat Ipmila Bárdni, ii leat eallin.</verse>
        </section>
        <section title="Rohkos ja ovddasrohkos">
          <verse number="13"> Dán mun lean čállán didjiide geat oskubehtet Ipmila Bártni nammii vai dii dieđášeiddet ahte dis lea agálaš eallin. </verse>
          <verse number="14"> Ja mis lea dat roahkkadis luohttámuš sutnje ahte son gullá min jos mii átnut sus juoidá mii lea su dáhtu mielde. </verse>
          <verse number="15"> Ja go mii diehtit ahte son gullá min maid ihkinassii mii ánožit sus, de mii maiddái diehtit ahte mii leat juo ožžon dan man mii leat bivdán sus.</verse>
          <verse number="16"> Jos muhtun oaidná oskuguoimmis dahkamin suttu mii ii doalvvo jápmimii, de rohkadallos su ovddas, ja nu son oažžu eallit. Dát guoská sidjiide geaid suttut eai doalvvo jápmimii. Leat maiddái suttut mat dolvot jápmimii, muhto dakkár suttuid dihtii in gohčo din rohkadallat. </verse>
          <verse number="17"> Buot vearrivuohta lea suddu, muhto leat dakkár suttut ge mat eai doalvvo jápmimii.</verse>
        </section>
        <section title="Duohta Ipmil ja agálaš eallin">
          <verse number="18"> Mii diehtit ahte ii oktage guhte lea riegádan Ipmilis, suddut. Bárdni guhte lea riegádan Ipmilis, várjala su, nu ahte bahákas ii guoskkat su. </verse>
          <verse number="19"> Mii diehtit ahte mii boahtit Ipmilis, ja ahte olles máilbmi orru bahávuođas. </verse>
          <verse number="20"> Mii diehtit maiddái ahte Ipmila Bárdni lea boahtán, ja ahte son lea addán midjiide jierpmi vai mii dovdat su guhte lea duohta. Ja mii leat su siste guhte lea duohta, go mii leat su Bártnis, Jesus Kristusis. Son lea duohta Ipmil ja agálaš eallin. </verse>
          <verse number="21"> Mánát, váruhehket eahpeipmiliin!</verse>
        </section>
      </chapter>
    </book>
    <book title="Johanasa nubbi girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat vuorrasis válljejuvvon áhkkái ja su mánáide geaid mun ráhkistan duohta ráhkisvuođain, in ge duššefal mun, muhto buohkat geat leat dovddiidan duohtavuođa.  </verse>
          <verse number="2"> Mii ráhkistit sin duohtavuođa dihtii mii bissu min siste ja lea minguin agálašvuhtii.</verse>
          <verse number="3"> Árbmu, váibmoláđisvuohta ja ráfi Ipmil Áhčis ja Jesus Kristusis, Áhči Bártnis, lehkos minguin duohtavuođas ja ráhkisvuođas.</verse>
        </section>
        <section title="Duohtavuohta ja ráhkisvuohta">
          <verse number="4"> Mun illudin sakka go oidnen ahte muhtumat du mánáin vádjolit duohtavuođas dan báhkkoma mielde man mii leat ožžon Áhčis.  </verse>
          <verse number="5"> Ja dál mun bivddán du, áhkká, in ge dego čálášin ođđa báhkkoma, muhto dan mii mis lea leamaš álggu rájes, ahte mii galgat ráhkistit guhtet guimmiideamet.  </verse>
          <verse number="6"> Ja ráhkisvuohta lea dát, ahte mii vádjolit su báhkkomiid mielde. Dán báhkkoma dii lehpet gullan álggu rájes: Dii galgabehtet vádjolit ráhkisvuođas.</verse>
        </section>
        <section title="Vearri oahpaheaddjit">
          <verse number="7"> Dasgo máilmmis leat dál jođus eatnat fillejeaddjit, dakkárat geat eai dovddas ahte Jesus Kristus lea boahtán olmmožin. Dat lea fillejeaddji ja Antikristus!  </verse>
          <verse number="8"> Váruhehket, amadet massit dan maid lehpet vuoitán barggudet bokte, muhto vai oažžubehtet olles bálkká.</verse>
          <verse number="9"> Ii ovttasge guhte gáidá eret Kristusa oahpus, ii ge biso das, leat Ipmil. Muhto guhte bissu su oahpus, sus lea sihke Áhčči ja Bárdni. </verse>
          <verse number="10"> Jos muhtun boahtá din lusa ii ge buvtte mielddis dán oahpu, de allet vuostáiváldde su ruovttuineattet, allet ge sáva sutnje buresboahtima. </verse>
          <verse number="11"> Dasgo dat guhte sávvá sutnje buresboahtima, šaddá bahá daguide servvolažžan.</verse>
        </section>
        <section title="Loahppasánit">
          <verse number="12"> Vaikko mus livččii vel ollu čállit didjiide, de in hálit dahkat dan báhpáriin ja bleahkain. Muhto mun doaivvun beassat boahtit ja háleštit dinguin muođus muhtui, vai min illu šattašii ollisin.</verse>
          <verse number="13"> Du válljejuvvon oappá mánát celket dutnje dearvvuođaid.</verse>
        </section>
      </chapter>
    </book>
    <book title="Johanasa goalmmát girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat vuorrasis ráhkis Gaiusii gean mun ráhkistan duohta ráhkisvuođain.  </verse>
          <verse number="2"> Ráhkkásan, mun sávan ahte don juohke dáfus ealášit bures ja livččet dearvvaš, nugo maiddái du siellu lea.</verse>
        </section>
        <section title="Veahkki vuolggahuvvon oskuvieljaide">
          <verse number="3"> Mun illudin sakka go oskuvieljat bohte ja duođaštedje man oskkáldas don leat duohtavuhtii, ahte don vádjolat duohtavuođas.  </verse>
          <verse number="4"> Ii mihkkege illudahte mu eanet go gullat ahte mu mánát vádjolit duohtavuođas.</verse>
          <verse number="5"> Ráhkkásan, don leat oskkáldas buot das maid don dagat oskuvieljaide, vaikko sii velá leat vierrásat.  </verse>
          <verse number="6"> Searvegotti ovddas sii leat duođaštan du ráhkisvuođa birra. Lea buorre jos don veahkehivččet sin joatkit mátkki, nugo Ipmil dáhttu.  </verse>
          <verse number="7"> Sii han leat vuolgán Nama dihtii, eai ge sii leat váldán vuostái veahki báhkiniin.  </verse>
          <verse number="8"> Danne mii leat geatnegasat veahkehit sin, vai mii beassat leat duohtavuođa bargoguoimmit.</verse>
        </section>
        <section title="Diotrefes ja Demetrios">
          <verse number="9"> Mun lean čállán muhtun sániid searvegoddái. Muhto Diotrefes gii áinnas hálidivččii leat ovddimus sin searvvis, ii dohkket min. </verse>
          <verse number="10"> Dan dihtii, go mun boađán, de mun áiggun muittuhit sutnje su daguid, mo son gilvá bahás ságaid min birra. Ii ge das galle. Ieš son ii dohkket oskuvieljaid, ja go earát dáhttot dahkat dan, de son hehtte sin ja ádjá sin olggos velá searvegottis.</verse>
          <verse number="11"> Ráhkkásan, ale ane bahá ovdagovvan, muhto buori! Dat guhte dahká buori, boahtá Ipmilis. Dat guhte dahká bahá, ii leat oaidnán Ipmila.</verse>
          <verse number="12"> Demetrios oažžu buori duođaštusa buohkain, maiddái duohtavuođas alddis. Mii ge duođaštit, ja don dieđát ahte min duođaštus lea duohta.</verse>
        </section>
        <section title="Loahppasánit">
          <verse number="13"> Vaikko mus livččii vel ollu čállit dutnje, de in hálit čállit bleahkain ja peannain. </verse>
          <verse number="14"> Mun doaivvun oaidnit du fargga, vai moai besse sártnodit muođus muhtui.</verse>
          <verse number="15"> Ráfi lehkos duinna! Ustibat celket dearvvuođaid. Cealkke dearvvuođaid ustibiidda, juohkehažžii sis.</verse>
        </section>
      </chapter>
    </book>
    <book title="Judasa girji">
      <chapter title="Kapittel 1">
        <section title="Dearvvuođat">
          <verse number="1"> Dearvvuođat Judasis, Jesus Kristusa bálvaleaddjis ja Jáhkoba vieljas, sidjiide geaid Ipmil Áhčči lea rávkan, geaid son ráhkista ja várjala Jesus Kristusa várás.</verse>
          <verse number="2"> Váibmoláđisvuohta, ráfi ja ráhkisvuohta šaddoset valljugasat din oassái!</verse>
        </section>
        <section title="Vearreoahpaheaddjit ja duopmu sin badjel">
          <verse number="3"> Ráhkkásiiddán, go mun áŋgirvuođain čálán didjiide min oktasaš bestojumi birra, de mun anán dárbbašlažžan rávvet din soahtat dan oskku ovddas mii oktii lea addojuvvon bassi olbmuide.  </verse>
          <verse number="4"> Dasgo din gaskii leat njáhkan muhtun olbmot guđet áigá juo leat mearriduvvon dupmui. Sii leat ipmilmeahttumat ja botnjet min Ipmila árpmu vai besset eallit nuoskivuođas, ja sii biehttalit min áidna ráđđejeaddji ja Hearrá, Jesus Kristusa.</verse>
          <verse number="5"> Mun dáhtun muittuhit didjiide, vaikko dii juo diehtibehtet buot dan, mo Hearrá besttii álbmoga eret Egyptas, muhto dasto duššadii sin geat eai oskon.  </verse>
          <verse number="6"> Ja daid eŋgeliid geat eai várjalan alla árvvuset, muhto guđđe orrunsajiset, daid son doallá čatnosis seavdnjadasas agálaš láhkkiiguin duomu stuora beaivvi rádjái.  </verse>
          <verse number="7"> Nu geavai maiddái Sodomain ja Gomorrain ja daid ránnjágávpogiiguin, gos olbmot jorgaledje nuoskivuhtii ja ohce sohkabealálaš bonjuvuođaid nugo dát eŋgelat. Dál sii leat várrehusa ovdamearkan go sii ráŋggáštuvvojit agálaš dolain.</verse>
          <verse number="8"> Nu gis dahket dát olbmot ge; go sii rohttašuvvet de nuoskkidit rupmaša, badjelgehččet ipmilvuođa válddi ja bilkidit vuoiŋŋafámuid.  </verse>
          <verse number="9"> Ii váldoeŋgel Mikael ge duostan cealkit bilkádusduomu dalle go lei nákkáhallamin beargalagain Movssesa rupmaša alde, muhto son dušše celkkii: «Hearrá ráŋggáštehkos du!» </verse>
          <verse number="10"> Muhto dát olbmot gal bilkidit dan maid eai dovdda, ja dainna maid sii ipmirdit luonddu mielde, dego jierpmehis spiret, sii bilidit iežaset. </verse>
          <verse number="11"> Vuoi sin! Sii leat čuovvugoahtán Kaina luotta ja leat vuoittuset dihtii addán iežaset Bileama čádjádussii ja duššaduvvojit nugo Korah su gážžárvuođa dihtii. </verse>
          <verse number="12"> Dát olbmot leat dego heahpatdielkkut go sii balakeahttá oassálastet din ráhkisvuođamállásiin ja fuolahit dušše iežaset. Sii leat arvvehis balvvat maid biegga dolvvoda. Sii leat šattohis muorat čakčat, guovtte geardái jápmán ja gaikojuvvon ruohttasiiguin. </verse>
          <verse number="13"> Sii leat máraideaddji meara bárut ja daid soktagierragat čájehit sin heahpada; sii leat láhppon násttit, maid agálaš idjaseavdnjadas lea vuordimin.</verse>
          <verse number="14"> Aiddo sin birra lei ge Henok, Áttáma maŋisboahtti čihččet buolvvas, einnosteamen go celkkii: «Geahča, Hearrá boahtá duháhiid bassi veagaiguin </verse>
          <verse number="15"> doallat duomu buohkaid badjel ja ráŋggáštit buot ipmilmeahttumiid sin gaskkas sin ipmilmeahttun daguid ovddas, ja buot garra sániid ovddas maid dát ipmilmeahttun suttolaččat leat sárdnon su vuostái.» </verse>
          <verse number="16"> Sii nimmorit ja váidalit heajos oasiset, muhto ellet anistumiideaset mielde. Sii sárdnot čeavlás sániid ja ávkkiset dihtii guoktiluššet olbmuiguin.</verse>
        </section>
        <section title="Searvegotti eallin">
          <verse number="17"> Muhto dii, ráhkkásiiddán, muitet daid sániid maid min Hearrámet Jesus Kristusa apoastalat leat sárdnon. </verse>
          <verse number="18"> Sii sárdno didjiide ahte maŋimuš áiggi bohtet bilkideaddjit geat vádjolit ipmilmeahttun anistumiideaset mielde. </verse>
          <verse number="19"> Dát leat sii geat sirrejit olbmuid; sii leat máilmmálaččat ja sis váilu Vuoigŋa. </verse>
          <verse number="20"> Muhto dii, ráhkkásiiddán, huksejehket iežadet basimus oskkudet ala ja rohkadallet Bassi Vuoiŋŋas. </verse>
          <verse number="21"> Bissot Ipmila ráhkisvuođas vuorddedettiin Hearrá Jesus Kristusa váibmoláđisvuođa mii addá didjiide agálaš eallima. </verse>
          <verse number="22"> Lehket váibmoláđđásat sidjiide geat eahpidit; </verse>
          <verse number="23"> bestet sin go rohttebehtet sin eret dolas. Muhto lehket earáide váibmoláđđásat, dievva balus, nu ahte fasttášehpet velá gávttiid ge main leat oaččálašvuođa dielkkut.</verse>
        </section>
        <section title="Ipmila fámu máidnun">
          <verse number="24"> Sutnje geas lea fápmu várjalit din jorraleamis eret ja bidjat din hearvásvuođas ovdii, láitemeahttumin ja dievva ávus, </verse>
          <verse number="25"> áidna Ipmilii, min beasti Jesus Kristusa, Hearrámet, bokte, sutnje gullá gudni ja allatvuohta, váldi ja fápmu, ovdal buot áiggiid, dál ja agálaš áigái! Amen.</verse>
        </section>
      </chapter>
    </book>
    <book title="Johanasa almmustus">
      <chapter title="Kapittel 1">
        <verse number="1"> Dát lea Jesus Kristusa almmustus, man Ipmil attii sutnje vai son čájehivččii bálvaleddjiidasas dan mii fargga galgá dáhpáhuvvat. Son vuolggahii eŋgelis dieđihit dan bálvaleaddjásis Johanassii,  </verse>
        <verse number="2"> guhte dál duođašta Ipmila sáni ja Jesus Kristusa duođaštusa, buot dan maid son lea oaidnán.  </verse>
        <verse number="3"> Ávdugas son guhte lohká dáid einnostusa sániid jitnosit, ja ávdugasat sii guđet gullet daid ja vurkejit dan mii dasa lea čállojuvvon, dasgo áigi lea lahka.</verse>
        <section title="Dearvvuođat">
          <verse number="4"> Dearvvuođat Johanasas Asia eananguovllu čieža searvegoddái. Árbmu lehkos dinguin ja ráfi sus guhte lea ja guhte lei ja guhte boahtá, ja čieža vuoiŋŋas guđet čužžot su truvnnu ovddas,  </verse>
          <verse number="5"> ja Jesus Kristusis. Son lea luohtehahtti duođašteaddji, vuosttašriegádeaddji jábmiid gaskkas ja eatnama gonagasaid oaivámuš. Son ráhkista min ja lea varainis čoavdán min buot suttuin  </verse>
          <verse number="6"> ja lea dahkan min gonagaslaš álbmogin ja Ipmila, Áhčis, báhppan. Sutnje gullá gudni ja fápmu álo ja agálašvuhtii. Amen.</verse>
          <verse number="7"> Geahča, son boahtá balvvaiguin! Juohke čalbmi oaidná su, maiddái dat mat leat rehtten su, ja buot eatnama čearddat luoibmagohtet su dihtii. Nu šaddá, amen!</verse>
          <verse number="8"> Mun lean Alfa ja Omega, álgu ja loahppa, cealká Hearrá Ipmil, Buotveagalaš, guhte lea ja guhte lei ja guhte boahtá.</verse>
        </section>
        <section title="Johanasa oainnáhus Patmosis">
          <verse number="9"> Mun, vielljadet Johanas, gii Jesusis lean oasálaš seammá áŧestusaide, riikii ja gierdavašvuhtii go dii ge. Mun ledjen gártan Patmos-nammasaš sullui danne go ledjen sárdnidan Ipmila sáni ja duođaštan Jesusa birra. </verse>
          <verse number="10"> Hearrá beaivvi bođii Vuoigŋa mu badjelii, ja mun gullen alla jiena iežan duohken, mii čuojai dego báson. </verse>
          <verse number="11"> Dat celkkii: «Čále girjái dan maid oainnát ja sádde girjji dán čieža searvegoddái: Efesosii, Smyrnai, Pergamonii, Tyatirai, Sardesii, Filadelfiai ja Laodikeai.»</verse>
          <verse number="12"> Mun jorggihin geahččat gii munnje sárdnu. Ja go jorggihin, de oidnen čieža gollelámppá, </verse>
          <verse number="13"> ja lámppáid gaskkas muhtuma gii lei olbmobártni láhkásaš, guhkes gákti badjelis ja ratti birra golleboagán. </verse>
          <verse number="14"> Su oaivi ja vuovttat čeaskájedje dego vilges ullut, dego muohta, ja su čalmmit ledje dego njuoršu dolla; </verse>
          <verse number="15"> su juolggit šearrájedje dego veaiki mii lea áhcagaston áššus, ja su jietna lei dego máraideaddji čázit. </verse>
          <verse number="16"> Olgeš gieđas son doalai čieža nástti, ja su njálmmis geaigái bastilis, guovtteávjjot miehkki. Su ámadadju šearrái dego gaskabeaibeaivváš.</verse>
          <verse number="17"> Go mun oidnen su, de gahččen su julggiid ovdii dego jábmi. Muhto son bijai olgeš gieđas mu ala ja celkkii: Ale bala! Mun lean vuosttamuš ja maŋimuš, </verse>
          <verse number="18"> dat guhte eallá. Mun ledjen jápmán, muhto geahča, mun ealán álo ja agálašvuhtii ja mus leat jápmima ja jábmiidriikka čoavdagat. </verse>
          <verse number="19"> Čále dan maid don oainnát, dan mii lea dál ja dan mii boahtá dás duohko.</verse>
          <verse number="20"> Don oidnet čieža nástti mu olgeš gieđas ja čieža gollelámppá, ja dát lea daid čiegusvuohta: Čieža nástti leat čieža searvegotti eŋgelat, ja čieža lámppá leat dat čieža searvegotti.</verse>
        </section>
      </chapter>
      <chapter title="Kapittel 2">
        <section title="Girji Efesosa searvegoddái">
          <verse number="1"> Čále Efesosa searvegotti eŋgelii: Ná cealká son guhte doallá čieža nástti olgeš gieđastis, ja guhte váccaša čieža gollelámppá gaskkas:  </verse>
          <verse number="2"> Mun dieđán du daguid, du rahčama ja du gierdavašvuođa. Don it gierdda bahás olbmuid, don leat geahččalan sin geat gohčodit iežaset apoasttalin vaikko eai leat, ja don leat gávnnahan sin gielisteaddjin.  </verse>
          <verse number="3"> Don leat gierdavaš; don leat gierdan ollu mu nama dihtii it ge leat váiban.</verse>
          <verse number="4"> Muhto dan in dus dohkket ahte don leat luohpan vuosttaš áiggi ráhkisvuođat.  </verse>
          <verse number="5"> Muitte mas don leat jorralan, jorgal ja daga fas vuosttaš áiggi daguidat! Muhto jos it jorgal, de mun boađán fargga du ala ja sirddán du lámppá eret sajistis.  </verse>
          <verse number="6"> Muhto dákko don ánssášat rámi, ahte don vašuhat nikolaoslaččaid daguid, maid mun ge vašuhan.</verse>
          <verse number="7"> Geas ležžet bealjit, son gullos maid Vuoigŋa cealká searvegottiide! Guhte vuoitá, su mun suovan borrat eallima muoras, mii lea Ipmila paradiásis.</verse>
        </section>
        <section title="Girji Smyrna searvegoddái">
          <verse number="8"> Čále Smyrna searvegotti eŋgelii: Ná cealká vuosttamuš ja maŋimuš, son guhte lei jápmán, muhto eallái fas:  </verse>
          <verse number="9"> Mun dieđán du áŧestusa ja váivvášvuođa, muhto don leat rikkis. Ja mun dieđán mo sii hiddjidit du, sii geat gohčodit iežaset juvddálažžan, vaikko eai leat, muhto sii leat Sáhtána synagoga. </verse>
          <verse number="10"> Ale bala das maid šattat gillát! Beargalat bálkesta muhtumiid dis giddagassii, geahččaluvvot, ja logi beaivái dii gártabehtet áŧestusaide. Leage oskkáldas gitta jápmima rádjái, de mun attán dutnje eallima kruvnnu.</verse>
          <verse number="11"> Geas ležžet bealjit, son gullos maid Vuoigŋa cealká searvegottiide! Nubbi jápmin ii eisege vahágahte su guhte vuoitá.</verse>
        </section>
        <section title="Girji Pergamona searvegoddái">
          <verse number="12"> Čále Pergamona searvegotti eŋgelii: Ná cealká son geas lea bastilis guovtteávjjot miehkki: </verse>
          <verse number="13"> Mun dieđán gos don orut, doppe gos Sáhtána truvdnu lea. Dattege don doalahat mu nama, it ge leat biehttalan oskumis munnje, it velá daid beivviid ge go Antipas, mu oskkáldas duođašteaddji, časkojuvvui jámas din luhtte, doppe gos Sáhtán orru.</verse>
          <verse number="14"> Muhto dan in dus dohkket ahte du luhtte leat muhtumat geat dollet gitta Bileama oahpus, su gii oahpahii Balakii čádjidahttit israellaččaid, nu ahte sii borre eahpeipmiliidda oaffaruššon bierggu, ja furrošedje. </verse>
          <verse number="15"> Du luhtte leat maiddái muhtumat geat dollet gitta nikolaoslaččaid oahpus. </verse>
          <verse number="16"> Jorgal! Muđuid boađán fargga du ala ja soađan sin vuostái njálbmán mihkiin.</verse>
          <verse number="17"> Geas ležžet bealjit, son gullos maid Vuoigŋa cealká searvegottiide! Sutnje guhte vuoitá, attán čiegus mánna borrat ja vilges geađggi, ja geađgái lea čállojuvvon ođđa namma man ii dovdda oktage eará go son gii oažžu dan.</verse>
        </section>
        <section title="Girji Tyatira searvegoddái">
          <verse number="18"> Čále Tyatira searvegotti eŋgelii: Ná cealká Ipmila Bárdni, gean čalmmit leat dego njuoršu dolla ja juolggit dego áhcagasti veaiki: </verse>
          <verse number="19"> Mun dieđán du daguid, du ráhkisvuođa, du oskku, du bálvalusa ja du gierdavašvuođa. Du maŋimuš dagut leat eanebut go vuosttaš dagut!</verse>
          <verse number="20"> Muhto dan in dus dohkket ahte don suovat nissona Jesabela joatkit daguidis, su gii gohčoda iežas profehtan, muhto gii oahpainis fille mu bálvaleddjiid furrošit ja borrat bierggu mii lea oaffaruššon eahpeipmiliidda. </verse>
          <verse number="21"> Mun lean addán sutnje áiggi dahkat jorgalusa, muhto son ii dáhto jorgalit fuorrávuođastis. </verse>
          <verse number="22"> Dál mun njeaiddán su seaŋgabuohccin, ja sii geat rihkkot náittosdili suinna, bohtet stuora áŧestussii jos eai jorgal eret su daguin. </verse>
          <verse number="23"> Su mánáid mun sorbmen rohttudávddain. Nu bohtet buot searvegottit diehtit ahte mun dat lean gii suokkardan manimuččaid ja váimmuid, ja mun mávssahan juohkehažžii su daguid mielde. </verse>
          <verse number="24"> Muhto didjiide eará tyatiralaččaide geat ehpet čuovo dan oahpu ehpet ge leat dovdan dan maid muhtumat gohčodit Sáhtána čikŋodahkan, didjiide mun cealkkán: Mun in bija ođđa noađi din ala. </verse>
          <verse number="25"> Dollet dattege gitta das mii dis lea, dassážii go mun boađán.</verse>
          <verse number="26"> Sutnje guhte vuoitá ja váldá vuhtii mu daguid gitta loahpa rádjái, mun attán fámu ráđđet álbmogiid. </verse>
          <verse number="27"> Son guođoha sin ruovdesoppiin ja cuvke sin dego láirálihtiid. </verse>
          <verse number="28"> Son oažžu seammá fámu go mun lean ožžon Áhčistan, ja mun attán sutnje guovssonástti.</verse>
          <verse number="29"> Geas ležžet bealjit, son gullos maid Vuoigŋa cealká searvegottiide!</verse>
        </section>
      </chapter>
      <chapter title="Kapittel 3">
        <section title="Girji Sardesa searvegoddái">
          <verse number="1"> Čále Sardesa searvegotti eŋgelii: Ná cealká son geas leat Ipmila čieža vuoiŋŋa ja čieža nástti: Mun dieđán du daguid. Don beakkát leat eallimin, muhto don leat jápmán.  </verse>
          <verse number="2"> Morit ja nanne dan mii velá lea báhcán ja dan mii lei juo jápmimin! Dasgo mun lean gávnnahan ahte du dagut eai dohkke Ipmila čalmmiin.  </verse>
          <verse number="3"> Muitte maid don gullet ja vuostáiváldet! Vurke dan ja jorgal! Jos don it goze, de mun boađán dego suola, it ge don dieđe guđe diimmu mun boađán du ala.</verse>
          <verse number="4"> Muhto dus leat Sardesis soapmásat geat eai leat duolvvidan biktasiiddiset, ja sii besset vádjolit muinna vilges biktasiin, dasgo sii leat dohkálaččat dasa.  </verse>
          <verse number="5"> Guhte vuoitá, gárvvohuvvo vilges biktasiidda, in ge mun goassege sihko su nama eallima girjjis, muhto dovddastan su nama Áhččán ja su eŋgeliid ovddas.</verse>
          <verse number="6"> Geas ležžet bealjit, son gullos maid Vuoigŋa cealká searvegottiide!</verse>
        </section>
        <section title="Girji Filadelfia searvegoddái">
          <verse number="7"> Čále Filadelfia searvegotti eŋgelii: Ná cealká son guhte lea bassi ja duođalaš, geas lea Dávveda čoavdda, son guhte rahpá nu ahte ii oktage sáhte dahppat, ja dahppá nu ahte ii oktage sáhte rahpat:  </verse>
          <verse number="8"> Mun dieđán du daguid, ja mun lean bidjan du ovdii rahppojuvvon uvssa, man ii oktage sáhte dahppat. Mun dieđán ahte dus lea unnán fápmu ja leat dattege vurken mu sáni it ge leat biehttalan mu nama.  </verse>
          <verse number="9"> Muhto mun divttán muhtumiid boahtit Sáhtána synagogas, sin geat gielistit ja gohčodit iežaset juvddálažžan, vaikko eai leat. Mun divttán sin boahtit ja luoitádit du julggiid ovdii vai sii ipmirdit ahte mun ráhkistan du. </verse>
          <verse number="10"> Danne go don leat vurken mu sáni gierdavašvuođa birra, áiggun mun gáhttet du ja beastit du geahččalusa bottus eret mii čuohcá oppa máilbmái, vai dat geahččala sin geat ásset eatnama alde. </verse>
          <verse number="11"> Mun boađán fargga. Doala gitta das mii dus lea, amas oktage váldit du vuoittu kruvnnu!</verse>
          <verse number="12"> Su guhte vuoitá, mun dagan Ipmilan tempela čuoldan, ii ge son goassege gártta vuolgit doppe. Sutnje mun čálán Ipmilan nama ja Ipmilan gávpoga nama, ođđa Jerusalema, mii njiedjá almmis Ipmilan luhtte, ja mun čálán maiddái iežan ođđa nama sutnje.</verse>
          <verse number="13"> Geas ležžet bealjit, son gullos maid Vuoigŋa cealká searvegottiide!</verse>
        </section>
        <section title="Girji Laodikea searvegoddái">
          <verse number="14"> Čále Laodikea searvegotti eŋgelii: Ná cealká son guhte lea Amen, luohtehahtti ja duođalaš duođašteaddji, Ipmila sivdnádusa álgu: </verse>
          <verse number="15"> Mun dieđán du daguid; it don leat galmmas it ge liekkas. Vare livččet jogo galmmas dahje liekkas! </verse>
          <verse number="16"> Muhto don leat loikkas, it galmmas it ge liekkas. Danne mun vuovssán du njálmmistan. </verse>
          <verse number="17"> Don rámohalat: «Mun lean rikkis, mus lea vallji ii ge mus váillo mihkkege.» Muhto don it dieđe ahte aiddo don leat vártnuheapmi, váivván, geafi, čalmmeheapmi ja álás. </verse>
          <verse number="18"> Danne ávžžuhan du: Oastte mus dolas buhtistuvvon golli, vai don rikkošit; ja oastte vilges biktasiid ja gárvot daiguin vai čiegašit álás heahpadat; ja oastte vuoidasa čalmmiidasat, vai oainnášit.</verse>
          <verse number="19"> Mun ráŋggun ja bagadan buohkaid geaid mun ráhkistan. Leage áŋgir ja jorgal! </verse>
          <verse number="20"> Mun čuoččun uvssa ovddas ja goalkkuhan. Jos guhtege gullá mu jiena ja rahpá uvssa, de mun manan sisa su lusa ja boradan suinna, ja son borada muinna.</verse>
          <verse number="21"> Su guhte vuoitá, mun divttán čohkkát muinna truvnnustan, nugo mun lean vuoitán ja čohkánan Áhčiinan su truvdnui.</verse>
          <verse number="22"> Geas ležžet bealjit, son gullos maid Vuoigŋa cealká searvegottiide!</verse>
        </section>
      </chapter>
      <chapter title="Kapittel 4">
        <section title="Almmálaš ipmilbálvalus">
          <verse number="1"> Dasto mun oidnen dán: Albmái lei rahppojuvvon uksa. Ja dat jietna man mun ovdal ledjen gullan sárdnumin munnje básonjietnan, celkkii: «Boađe deike bajás, de čájehan dutnje mii dás duohko dáhpáhuvvá.»</verse>
          <verse number="2"> Dan seammás bođii Vuoigŋa mu badjelii ja mun oidnen truvnnu almmis ja muhtuma čohkkámin truvnnus.  </verse>
          <verse number="3"> Son gii lea čohkkámin das, šearrá dego jaspis- ja karneolgeađgi, ja truvnnu birra lea arvedávgi mii lea dego smarágda.  </verse>
          <verse number="4"> Truvnnu birra leat njealljegoalmmátlohkái eará truvnnu, ja dain čohkkájit njealljegoalmmátlohkái vuorrasa, geain ledje vilges biktasat badjelis ja gollekruvdnu oaivvis.  </verse>
          <verse number="5"> Truvnnus šleđgot álddagasat ja jullet bávkasat ja baján, ja truvnnu ovddas bullet čieža spáidara, mat leat Ipmila čieža vuoiŋŋa.  </verse>
          <verse number="6"> Truvnnu ovddas šealgá kristálla láhkásaš lásemearra. Aiddo truvnnu ovddas ja truvnnu birra leat njeallje sivdnádusa, main leat dievva čalmmit ovddabealde ja maŋábealde.  </verse>
          <verse number="7"> Vuosttaš sivdnádus lea ledjona láhkái, nubbi lea vuovssá láhkái, goalmmádis lea dego olbmo ámadadju, ja njealját lea girdi goaskima láhkái.  </verse>
          <verse number="8"> Dan njealje sivdnádusas leat ieš guđesge guhtta soajá main leat dievva čalmmit goappašiid bealde. Ijatbeaivvi dat čurvot bisánkeahttá: Bassi, bassi, bassi lea Hearrá Ipmil, Buotveagalaš, guhte lei ja guhte lea ja guhte boahtá.</verse>
          <verse number="9"> Juohke háve go dat njeallje sivdnádusa máidnot, gudnejahttet ja giitet su gii čohkká truvnnus, su guhte eallá álo ja agálašvuhtii, </verse>
          <verse number="10"> de dat njealljegoalmmatlohkái vuorrasa luoitádit su ovdii guhte čohkká truvnnus, ja rohkadallet su guhte eallá agálaččat. Sii bidjet kruvnnuideaset truvnnu ovdii ja čurvot:</verse>
          <verse number="11"> Hearrámet ja Ipmileamet, don leat dohkálaš vuostáiváldit buot máidnuma, gudni ja fámu. Dasgo don leat sivdnidan buot; du dáhtu mielde dat šadde ja sivdniduvvojedje.</verse>
        </section>
      </chapter>
      <chapter title="Kapittel 5">
        <section title="Láppis ja girji mas leat čieža seailla">
          <verse number="1"> De mun oidnen ahte sus gii čohkkái truvnnus, lei girjegearru olgeš gieđas. Dasa lei čállojuvvon siskkobeallái ja olggobeallái, ja dat lei giddejuvvon čiežain seaillain.  </verse>
          <verse number="2"> Ja mun oidnen fámolaš eŋgela gii čuorvvui alla jienain: «Gii lea dohkálaš rahpat girjegearu ja doadjit dan seaillaid?»  </verse>
          <verse number="3"> Muhto ii lean almmis ii ge eatnama alde dahje eatnama vuolde oktage gii livččii sáhttán rahpat girjji dahje geahččat dan.  </verse>
          <verse number="4"> Dalle mun čirron bahččagit danne go ii oktage lean dohkálaš rahpat girjji dahje geahččat dan.  </verse>
          <verse number="5"> Muhto okta vuorrasiin celkkii munnje: «Ale čiero! Dasgo Juda čeardda ledjon, Dávveda vesá, lea vuoitán vuoigatvuođa rahpat girjji ja doadjit dan čieža seailla.»</verse>
          <verse number="6"> De mun oidnen lábbá čuožžumin aiddo truvnnu ja dan njealje sivdnádusa ovddas ja vuorrasiid gaskkas, ja dat lei dego njuvvojuvvon. Das ledje čieža čoarvvi ja čieža čalmmi, ja čalmmit leat Ipmila čieža vuoiŋŋa mat leat vuolggahuvvon miehtá máilmmi.  </verse>
          <verse number="7"> Láppis bođii su lusa gii lea čohkkámin truvnnus, ja válddii vuostái girjji su olgeš gieđas.  </verse>
          <verse number="8"> Go dat válddii girjji, de dat njeallje sivdnádusa ja dat njealljegoalmmátlot vuorrasa luoitádedje Lábbá ovdii. Juohkehaččas lei hárpa ja gollelihtiid dievva oaffarsuovas, Ipmila olbmuid rohkosat.  </verse>
          <verse number="9"> Ja sii lávlo ođđa lávlaga: Don leat dohkálaš váldit girjji vuostái ja doadjit dan seaillaid. Dasgo don leat njuvvojuvvon ja leat varainat oastán friddjan Ipmilii olbmuid buot čearddain ja gielain, sogain ja álbmogiin.</verse>
          <verse number="10"> Don leat dahkan sin gonagaslaš álbmogin ja Ipmileamet báhppan, ja sii leat gonagasat eatnama alde.</verse>
          <verse number="11"> Oainnáhusastan mun gullen eatnat eŋgeliid jiena geat čužžo truvnnu ja dan njealje sivdnádusa ja vuorrasiid birra – sin lohku lei logiduháhat logiduháhiid mielde, duháhat duháhiid mielde. </verse>
          <verse number="12"> Dat čurvo alla jienain: Láppis mii lea njuvvojuvvon lea dohkálaš oažžut buot fámu ja riggodaga, viisodaga ja givrodaga, gudni ja hearvásvuođa ja máidnuma.</verse>
          <verse number="13"> Ja mun gullen juohke sivdnádusa almmis cealkimin ja eatnama alde, eatnama vuolde ja meara alde, buot mii doppe leažžá: Sutnje guhte čohkká truvnnus, sutnje ja Lábbái, gullá buot máidnun ja gudni, hearvásvuohta ja fápmu álo ja agálašvuhtii.</verse>
          <verse number="14"> Dat njeallje sivdnádusa vástidedje: Amen. Ja vuorrasat luoitádedje ja rohkadalle.</verse>
        </section>
      </chapter>
      <chapter title="Kapittel 6">
        <section title="Vuosttaš guhtta seailla doddjojuvvojit">
          <verse number="1"> De mun oidnen Lábbá rahpamin vuosttaža dan čieža seaillas, ja mun gullen ovtta dan njealji sivdnádusas čuorvumin bajánjienain: «Boađe!»  </verse>
          <verse number="2"> Ja oainnáhusastan mun oidnen vilges heastta, ja dan riidejeaddjis lei dávgi. Sutnje addojuvvui vuoitokruvdnu, ja vuoitin son vulggii vai vuoittášii fas.</verse>
          <verse number="3"> Go Láppis dojii nuppi seailla, de gullen nuppi sivdnádusa cealkimin: «Boađe!»  </verse>
          <verse number="4"> Dalle bođii nubbi heasta mii lei buolli ruoksat. Dan riidejeaddjái addojuvvui fápmu váldit ráfi eret máilmmis vai olbmot sorbmešedje guhtet guimmiideaset, ja sutnje addojuvvui stuora miehkki.</verse>
          <verse number="5"> Go Láppis dojii goalmmát seailla, de mun gullen goalmmát sivdnádusa cealkimin: «Boađe!» De oidnen čáhppes heastta, ja dan riidejeaddjis lei veakta gieđas.  </verse>
          <verse number="6"> Ja mun gullen jiena dego dan njealji sivdnádusa gaskkas cealkimin: «Čorpmadievva nisut ovtta denara ovddas! Golbma čorpmadievva bivggit ovtta denara ovddas! Muhto ale vahágahte oljju ja viinni!»</verse>
          <verse number="7"> Go Láppis dojii njealját seailla, de gullen njealját sivdnádusa jiena cealkimin: «Boađe!»  </verse>
          <verse number="8"> De oidnen guvges heastta. Dan riidejeaddji namma lei Jápmin, ja jábmiidriika čuovui su. Sidjiide addojuvvui fápmu ráđđet njealjádas eatnamis, fápmu goddit mihkiin, nelggiin, rohttodávddain ja eatnama spiriid vehkiin.</verse>
          <verse number="9"> Go Láppis dojii viđat seailla, de mun oidnen áltára vuolde sin sieluid geat ledje sorbmejuvvon Ipmila sáni ja duođaštusaset dihtii. </verse>
          <verse number="10"> Sii čurvo alla jienain: «Man guhká áiggut vuordit, bassi ja duođalaš ráđđejeaddji, ovdal go dubmet ja mávssahat min vara eatnama ássiide?» </verse>
          <verse number="11"> Juohkehažžii sis addojuvvui vilges bivttas, ja sii gohččojuvvojedje vuordit veaháš áiggi velá, dassážii go sin bálvalanguimmiid ja vieljaid lohku dievvá, sin geat galge goddojuvvot seammá láhkái go sii ieža.</verse>
          <verse number="12"> De mun oidnen Lábbá doadjimin guđat seailla. Dalle bođii hirbmat eatnandoarggástus. Beaivváš čáhpodii dego čáhppes morašbivttas, ja mánnu ruvssodii varraruoksadin. </verse>
          <verse number="13"> Almmi násttit gahčče eatnamii dego láttakeahtes fiikkonat gahččet muoras garra bieggan. </verse>
          <verse number="14"> Albmi jávkkai oidnosis dego girjegearru mii gissojuvvo, ja juohke várri ja juohke suolu sirdásii báikkistis. </verse>
          <verse number="15"> Eatnama gonagasat, alla hearrát, soahteoaivámuččat, riggát ja sii geain lea váldi, juohke šlávva ja juohke friddja olmmoš, čiehkádedje ráiggiide ja bákteskurččuide. </verse>
          <verse number="16"> Ja sii dadje váriide ja bávttiide: «Gahččet min badjelii ja čihket min su muođuid ovddas guhte čohkká truvnnus, ja Lábbá moaris. </verse>
          <verse number="17"> Dasgo sudno moari stuora beaivi lea boahtán, ja gii dalle sáhttá bissut?»</verse>
        </section>
      </chapter>
      <chapter title="Kapittel 7">
        <section title="Ipmila bálvaleaddjit merkejuvvojit seaillain">
          <verse number="1"> Dasto mun oidnen njeallje eŋgela čuožžumin eatnama njealji čiegas ja doallamin eatnama njeallje biekka, amas biegga bossut eatnama dahje meara badjel dahje muoraid njeaiga.  </verse>
          <verse number="2"> Ja mun oidnen velá ovtta eŋgela badjáneamen iđitroađis ealli Ipmila seaillain. Son čuorvvui alla jienain dan njealji eŋgelii geaidda lei addojuvvon fápmu vahágahttit eatnama ja meara:  </verse>
          <verse number="3"> «Allet vahágahte eatnama allet ge almmi allet ge muoraid ovdal go mii bidjat seailla min Ipmila bálvaleddjiid gállui.»  </verse>
          <verse number="4"> Ja mun gullen sin logu geat ledje seilejuvvon. Dat ledje čuođinjealljeloginjealljeduhát buot Israela čearddain.</verse>
          <verse number="5"> Juda čearddas guoktenuppelotduháha ledje seilejuvvon, Rubena čearddas guoktenuppelotduháha, Gada čearddas guoktenuppelotduháha,</verse>
          <verse number="6"> Ašera čearddas guoktenuppelotduháha, Naftali čearddas guoktenuppelotduháha, Manasse čearddas guoktenuppelotduháha,</verse>
          <verse number="7"> Simmona čearddas guoktenuppelotduháha, Levi čearddas guoktenuppelotduháha, Jissakara čearddas guoktenuppelotduháha,</verse>
          <verse number="8"> Sebulona čearddas guoktenuppelotduháha, Jovsseha čearddas guoktenuppelotduháha, ja Benjamina čearddas guoktenuppelotduháha.</verse>
        </section>
        <section title="Stuora vilges joavku">
          <verse number="9"> Oainnáhusastan mun oidnen joavkku mii lei nu stuoris ahte ii oktage sáhttán lohkat dan, buot álbmogiin ja čearddain ja buot sogain, ja sii sárdno buot máilmmi gielaid. Sii čužžo truvnnu ja Lábbá ovddas, vilges biktasat badjelis ja pálbmaoavssit gieđas. </verse>
          <verse number="10"> Ja sii čurvo alla jienain: Bestojupmi boahtá min Ipmilis gii čohkká truvnnus, ja Lábbás.</verse>
          <verse number="11"> Buot eŋgelat čužžo truvnnu ja vuorrasiid ja dan njealji sivdnádusa birra, ja sii luoitádedje truvnnu ovdii gopmut ja gudnejahtte Ipmila </verse>
          <verse number="12"> cealkkedettiin: Amen! Buot máidnun ja hearvásvuohta ja viisodat, giittus ja gudni, fápmu ja givrodat gullá Ipmilasamet álo ja agálašvuhtii. Amen!</verse>
          <verse number="13"> De muhtun vuorrasiin jearai mus: «Geat leat dát vilgesbivttasolbmot, ja gos sii bohtet?» </verse>
          <verse number="14"> Mun vástidin: «Hearrá, don dieđát dan.» Ja son celkkii munnje: «Dát leat sii geat leat beassan stuora áŧestusas, ja geat leat bassan biktasiiddiset ja vilggodahttán daid Lábbá varas. </verse>
          <verse number="15"> Danne sii čužžot dál Ipmila truvnnu ovddas ja bálvalit su ijatbeaivvi su tempelis, ja son guhte čohkká truvnnus, cegge goađis sin badjelii. </verse>
          <verse number="16"> Eai sii nealggo šat eai ge goikka, ii beaivváš ii ge goardi báhkka givssit sin. </verse>
          <verse number="17"> Dasgo Láppis, guhte čuožžu truvnnu ovddas, lea sin báimman ja láide sin ealli čázi ádjagiidda, ja Ipmil sihkku eret juohke gatnjala sin čalmmiin.»</verse>
        </section>
      </chapter>
      <chapter title="Kapittel 8">
        <section title="Čihččet seaila doddjojuvvo">
          <verse number="1"> Go Láppis dojii čihččet seailla, de jaskkodii albmi birrasiid diibmobeallái.  </verse>
          <verse number="2"> De oidnen dan čieža eŋgela geat ledje čuožžumin Ipmila ovddas, ja sidjiide addojuvvojedje čieža básona.  </verse>
          <verse number="3"> Bođii vel okta eŋgel, gii čuoččastii áltára gurrii golle suovaslihtti gieđas. Sutnje addojuvvojedje ollu suovvasat maid son galggai oaffaruššat golleáltárii truvnnu ovddas oktan buot bassi olbmuid rohkosiiguin.  </verse>
          <verse number="4"> Eŋgela gieđas badjánii Ipmila ovdii suovvasiid suovva oktan bassi olbmuid rohkosiiguin.  </verse>
          <verse number="5"> De eŋgel válddii suovaslihti, devddii dan áltára dolain ja bálkestii dola eatnamii. Dalle baján čeargugođii, álddagasat šleađgugohte ja eanan doarggistišgođii.</verse>
        </section>
        <section title="Njeallje vuosttaš básona">
          <verse number="6"> Dat čieža eŋgela geain ledje čieža básona, ráhkkanedje čuojahit.  </verse>
          <verse number="7"> Vuosttaš eŋgel bosádii básona. Dalle bohte čuorbmasat ja dolla, ja daid seahká varra, ja dat gahčče eatnamii. Goalmmádas eatnamis bulii, ja goalmmádas muorain bulle oktan buot ruonas suinniiguin.</verse>
          <verse number="8"> Nubbi eŋgel bosádii básona. Dalle ravggai merrii juoga mii lei dego stuora buolli várri. Goalmmádas mearas šattai varran,  </verse>
          <verse number="9"> ja goalmmádas buot meara heakkalaččain jápme, ja goalmmádas skiippain dušše.</verse>
          <verse number="10"> Goalmmát eŋgel bosádii básona. Dalle gahčai almmis stuora násti, mii bulii dego spáiddar, ja dat devddii goalmmádasa jogain ja čáhceádjagiin. </verse>
          <verse number="11"> Dán nástti namma lea rihča urttas, ja goalmmádas čázis rihčagii; ja ollu olbmot jápme dan čázis, dasgo dat lei mirkohuvvan.</verse>
          <verse number="12"> Njealját eŋgel bosádii básona. Dalle deaivvahalai goalmmádas beaivvážis ja mánus ja násttiin, ja goalmmádas dain sevnnjodii, beaivi massii goalmmádasa čuovggastis ja seammá láhkái idja ge.</verse>
          <verse number="13"> De oidnen goaskima girdimin allin almmi vuolde, ja mun gullen dan biškumin alla jienain: «Vuoi, vuoi, vuoi sin geat orrot eatnama alde, go velá golbma eŋgela fargga čuojahit básoniiddiset.»</verse>
        </section>
      </chapter>
      <chapter title="Kapittel 9">
        <section title="Viđat báson">
          <verse number="1"> Viđat eŋgel bosádii básona. Dalle oidnen nástti mii lei gahččan almmis eatnamii. Dasa addojuvvui čiekŋalasa gáivvo čoavdda.  </verse>
          <verse number="2"> Ja go dat rabai čiekŋalasa gáivvo, de badjánii suovva dego stuora oapmanis, ja suovva sevnnjodahtii beaivváža ja áimmu.  </verse>
          <verse number="3"> Suovas bohte rásselohkut mat lávde miehtá eatnama, ja daidda addojuvvui seammá fápmu go eatnama skorpiovnnaide.  </verse>
          <verse number="4"> Daidda celkojuvvui ahte eai oaččo vahágahttit eatnama suinniid dahje eará ruonas šattuid dahje muoraid, muhto dušše daid olbmuid geain ii leat Ipmila seaila gállusteaset.  </verse>
          <verse number="5"> Dat eai oaččo goddit sin, muhto dušše biinnidit sin vihtta mánu. Ja biidnu lea dego olmmoš livččii čuggehallan skorpiovdnii.  </verse>
          <verse number="6"> Daid beivviid olbmot ohcet jápmima, muhto eai gávnna. Sii áibbašit jápmima, muhto jápmin báhtara sis.</verse>
          <verse number="7"> Rásselohkut ledje dego soahtái ráhkkanahttojuvvon heasttat. Dain lei oaivvis juoga dego golle rássekruvdnu, ja daid ámadadju lei dego olbmo ámadadju.  </verse>
          <verse number="8"> Daid vuovttat ledje dego nissonolbmo vuovttat, daid bánit dego ledjonbánit  </verse>
          <verse number="9"> ja daid raddesuodji dego ruovdegárvu. Daid soajáid jietna lei dego ollu ruohtti heasttaid ja soahtevovnnaid julla. </verse>
          <verse number="10"> Daid seibbiin lei seahčagas dego skorpiovnnain, ja dat galge vahágahttit olbmuid viđa mánu áiggi. </verse>
          <verse number="11"> Daid gonagassan lei čiekŋalasa eŋgel, hebreagillii Abaddon ja greikkagillii Apollyon.</verse>
          <verse number="12"> Vuosttaš vuoi-čuorvvas lea vássán, muhto bohtet velá guokte.</verse>
        </section>
        <section title="Guđat báson">
          <verse number="13"> Guđat eŋgel bosádii básonis. Dalle gullen jiena njealji čoarvvis golleáltáris, mii lea Ipmila muođuid ovddas. </verse>
          <verse number="14"> Jietna celkkii guđat eŋgelii geas lei báson: «Luoitte dan njeallje eŋgela mat leat čatnagasas stuora Eufrateanu gáttis.» </verse>
          <verse number="15"> Ja dat njeallje eŋgela luitojuvvojedje, dat geat ledje gárvásat dán boddui, beaivái, dán mánnui ja jahkái, vai besset goddit goalmmádasa olbmuin. </verse>
          <verse number="16"> Soahteveaga riidejeddjiid lohku lei guoktelotduhát geardde logiduhát; mun gullen daid logu.</verse>
          <verse number="17"> Ja dákkár heasttaid ja riidejeddjiid mun oidnen oainnáhusastan: Riidejeddjiin ledje ruovdegárvvut mat ledje dollaruoksadat, čohkkesalihat ja riššafiskadat; heasttaid oaivvit ledje dego ledjonoaivvit, ja daid njálmmis njivžžui dolla, borggistii suovva ja rišai rišša. </verse>
          <verse number="18"> Dáinna golmmain givssiin, dolain ja suovain ja riššain, mat bohte heasttaid njálmmis, goddojuvvui goalmmádas olbmuin. </verse>
          <verse number="19"> Dasgo heasttaid fápmu lei njálmmis, muhto maiddái daid seaibbis, dasgo daid seaibi lei dego gearpmaš mas lea oaivi, ja seibbiin dat vahágahtte olbmuid.</verse>
          <verse number="20"> Muhto eará olbmot geat eai jápmán dain givssiin, eai jorgalan eret das maid ledje ráhkadan gieđaideasetguin, eai ge heaitán bálvaleames bahá vuoiŋŋaid ja eahpeipmilgovaid mat ledje ráhkaduvvon gollis, silbbas, veaikkis, geađggis ja muoras, daid mat eai oainne eai ge gula eai ge vácce. </verse>
          <verse number="21"> Sii eai jorgalan eret sorbmemis ja noidodagas, eai fuorrávuođas eai ge suolavuođas.</verse>
        </section>
      </chapter>
      <chapter title="Kapittel 10">
        <section title="Eŋgel ja girjegearru">
          <verse number="1"> Dasto mun oidnen fas eará fámolaš eŋgela njiedjamin almmis. Sus lei balva gárvun, ja arvedávgi lei su oaivvi birra. Su ámadadju lei dego beaivváš ja su juolggit dego dollabáccit.  </verse>
          <verse number="2"> Gieđas sus lei uhca lebbejuvvon girjegeroš. Son bijai olgeš juolggis meara ala ja guruda fas eatnama ala  </verse>
          <verse number="3"> ja čurvii alla jienain, dego gillju ledjon. Go son lei čurven, de sárdno čieža bajána čeargu jienain.  </verse>
          <verse number="4"> Go dat ledje sárdnon, de mun áigon čálligoahtit, muhto mun gullen almmis jiena mii celkkii: «Bija seailla dasa maid dat čieža bajána celke, ale ge čále dan muitui!»  </verse>
          <verse number="5"> Ja eŋgel gean mun oidnen čuožžumin meara ja eatnama alde, loktii olgeš gieđas almmi guvlui  </verse>
          <verse number="6"> ja vuortnui su nammii guhte eallá álo ja agálašvuhtii, su nammii guhte sivdnidii almmi ja buot mii das lea ja eatnama ja buot mii das lea ja meara ja buot mii das lea: «Áigi lea nohkan.  </verse>
          <verse number="7"> Muhto daid beivviid go čihččet eŋgela jietna gullo, ja son čuojaha básonis, de Ipmila čiegusvuohta lea ollašuvvan, nugo son lea almmuhan bálvaleddjiidasas, profehtaide.»</verse>
          <verse number="8"> Dat jietna man mun ledjen gullan almmis, sártnui fas munnje: «Mana ja váldde rabas girjji dan eŋgela gieđas guhte čuožžu meara ja eatnama alde.»  </verse>
          <verse number="9"> Mun mannen eŋgela lusa ja sihten su addit munnje girjegearu. Son celkkii munnje: «Váldde dan ja bora! Dat šaddá rihčan du čoavjjis, muhto njálggisin dego honnet du njálmmis.» </verse>
          <verse number="10"> De válden uhca girjegeroža eŋgela gieđas ja borren dan. Njálmmis dat lei njálggis dego honnet, muhto go ledjen njielastan dan, de boaldigođii čoavjji. </verse>
          <verse number="11"> Munnje celkojuvvui: «Don galggat ain profehtastallat mo geavvá álbmogiidda ja sogaide, gielaide ja ollu gonagasaide.»</verse>
        </section>
      </chapter>
      <chapter title="Kapittel 11">
        <section title="Tempel ja guokte duođašteaddji">
          <verse number="1"> Munnje addojuvvui soabbelágán mihttomuorra, ja munnje celkojuvvui: «Čuožžil ja mihtit Ipmila tempela ja áltára ja loga sin geat rohkadallet doppe!  </verse>
          <verse number="2"> Muhto mana tempela ovdašilju meattá, ale mihtit dan, dasgo dat lea addojuvvon báhkiniidda, ja sii dulbmet bassi gávpoga julggiideaset vuollái njealljelogiguokte mánu áiggi.</verse>
          <verse number="3"> Mun attán fámu guovtti duođašteaddjásan, gárvodan horstabiktasiiguin, profehtastallat duhátguoktečuođiguhttalot beaivvi.»  </verse>
          <verse number="4"> Duođašteaddjit leat dat guokte oljomuora ja guokte lámppá mat čužžot eatnama hearrá ovddas.  </verse>
          <verse number="5"> Jos giige dáhttu vahágahttit daid, de boahtá daid njálmmis dolla mii duššada daid vašálaččaid. Nu galgá jápmit juohkehaš guhte dáhttu vahágahttit daid!  </verse>
          <verse number="6"> Dain lea fápmu giddet almmi, amas arvit dan áiggi go dat profehtastallet, ja dain lea fápmu dahkat čázi varran, ja fápmu časkit eatnama juohkelágán givssiiguin, nu dávjá go dáhttot.</verse>
          <verse number="7"> Go dat leat geargan duođašteamis, dalle boahtá beahtu bajás čiekŋalasas soahtat daid vuostái, ja dat vuoitá daid ja goddá daid.  </verse>
          <verse number="8"> Daid rupmašat báhcet dan stuora gávpoga geainnu ala, dan mii vuoiŋŋalaččat gohčoduvvo Sodoman ja Egyptan, doppe gos maiddái daid Hearrá russiinávlejuvvui.  </verse>
          <verse number="9"> Ollu sogaid, čearddaid, gielaid ja álbmogiid olbmot oidnet daid rupmašiid veallámin das bealnjealját beaivvi, ii ge oktage beasa hávdádit daid. </verse>
          <verse number="10"> Eatnama ássit illudit ja ávvudit daid vuorbbi dihtii ja sáddejit attáldagaid guhtet guimmiidasaset. Dasgo dát guokte profehta leat leamaš stuora giksin eatnama ássiide.</verse>
          <verse number="11"> Muhto bealnjealját beaivvi geažes bođii Ipmilis sudnuide eallima vuoigŋa; soai čuožžileigga ja čuoččuiga julggiideaskka alde, ja dat geat oidne sudno, ballagohte sakka. </verse>
          <verse number="12"> De soai gulaiga almmis alla jiena mii celkkii sudnuide: «Boahtti deike bajás!» Ja soai manaiga bajás albmái balvva siste vašálaččaideaskka oaidnut. </verse>
          <verse number="13"> Dan seammás bođii stuora eatnandoarggástus, ja logádas gávpogis duššai. Čiežaduhát olbmo dušše eatnandoarggástusas, ja sii geat báhce, suorganedje ja gudnejahttigohte almmi Ipmila.</verse>
          <verse number="14"> Nubbi vuoi-čuorvvas lea vássán, muhto goalmmát vuoi-čuorvvas boahtá fargga.</verse>
        </section>
        <section title="Čihččet báson">
          <verse number="15"> Čihččet eŋgel bosádii básonis. De gullojedje almmis alla jienat mat celke: Máilmmi gonagasváldi gullá dál min Hearrái ja sutnje gean son lea vuoiddadan, ja son ráđđe álo ja agálašvuhtii.</verse>
          <verse number="16"> Dalle dat njealljegoalmmátlot vuorrasa geat čohkkájedje truvnnuineaset Ipmila ovddas, luoitádedje gopmut ja gudnejahtte Ipmila </verse>
          <verse number="17"> ja celke: Mii giitit du, Hearrá Ipmil, Buotveagalaš, guhte leat ja ledjet, danne go don leat čájehan stuora fámot ja leat ráđđegoahtán.</verse>
          <verse number="18"> Álbmogat moaráhuvve, muhto dál lea du moarri boahtán, dat áigi go jábmit dubmejuvvojit, áigi go bálkkášat bálvaleddjiidat, profehtaid, bassi olbmuid ja sin geat ballet du namas, smávváid ja stuorráid, ja duššadat sin geat duššadit eatnama.</verse>
          <verse number="19"> Almmis rahpasii Ipmila tempel, ja lihtu árka bođii oidnosii su tempelis. De álddagasttii, baján čearggui, eanan doarggistii ja stuora čuorbmasat gahčče.</verse>
        </section>
      </chapter>
      <chapter title="Kapittel 12">
        <section title="Nisu ja guovdi">
          <verse number="1"> De oidnui almmis stuora mearka: Nisu geas lei beaivváš gárvun; mánnu lei su julggiid vuolde ja oaivvis guoktenuppelot nástti kruvdnun.  </verse>
          <verse number="2"> Son lei máná vuostái ja huikkii mánnáheađis ja riegádahttinávttain.</verse>
          <verse number="3"> Maiddái nubbi mearka oidnui almmis: Stuora dollarukses guovdi, mas ledje čieža oaivvi ja logi čoarvvi, ja kruvdnu guđege čieža oaivvis.  </verse>
          <verse number="4"> Seibbiinis dat njámastii goalmmádasa násttiin ja bálkestii eatnamii. Guovdi čuoččui riegádahtti nissona ovddabealde, vai beasašii njielastit máná dan seammás go dat lea riegádan.  </verse>
          <verse number="5"> Ja nisu riegádahtii bárdnemáná, guhte oktii guođoha buot álbmogiid ruovdesoppiin. Ja mánná rohttejuvvui bajás Ipmila lusa ja su truvdnui.  </verse>
          <verse number="6"> Muhto nisu báhtarii meahccái, muhtun báikái man Ipmil lei gárvvistan sutnje, vai son bibmojuvvošii doppe duhátguoktečuođiguhttalogi beaivvi.</verse>
          <verse number="7"> De buollái soahti almmis: Mikael oktan eŋgeliiddisguin soađáskii guovddi vuostái. Guovdi ja dan eŋgelat sohte,  </verse>
          <verse number="8"> muhto dat vuoittáhalle, ii ge sis lean šat mihkkege sajiid almmis.  </verse>
          <verse number="9"> Dat stuora guovdi, boares gearpmaš, bálkestuvvui olggos, dat guhte gohčoduvvo beargalahkan ja Sáhtánin ja fille oppa máilmmi; dat bálkestuvvui eatnamii oktan eŋgeliiddisguin. </verse>
          <verse number="10"> Ja mun gullen alla jiena cealkimin almmis: «Bestojupmi ja fápmu ja riika gullá dál min Ipmilii, ja váldi sutnje gean son lea vuoiddadan. Dasgo min vieljaid guoddaleaddji, guhte guoddalii sin min Ipmila ovddas ijatbeaivvi, lea bálkestuvvon vuolás. </verse>
          <verse number="11"> Sii leat vuoitán su Lábbá varain ja sániideasetguin maid sii duođaštedje. Eai sii seastán heakkaset, muhto ledje gárvásat velá jápmit ge. </verse>
          <verse number="12"> De ávvudehket, almmit ja almmi ássit! Muhto vuoi eatnama ja meara! Dasgo beargalat lea boahtán vuolás din lusa, ja su moarri lea stuoris, danne go son diehtá ahte sus lea dušše oanehis áigi velá.»</verse>
          <verse number="13"> Go guovdi oinnii ahte lei bálkestuvvon eatnamii, de dat doarrádalai nissona gii lei riegádahttán bárdnemáná. </verse>
          <verse number="14"> Muhto nissonii addojuvvojedje stuora goaskima soaját, vai son girddášii dorvobáikásis meahccái gos bibmojuvvo, ovtta áiggi ja guokte áiggi ja áigebeali, guhkkin eret gearbmašis. </verse>
          <verse number="15"> Gearpmaš šávgalii njálmmistis čázi johkan nissona maŋŋái, vai rávdnji dolvvošii su. </verse>
          <verse number="16"> Muhto eanan veahkehii nissona ja rabastii njálmmis ja njielastii joga man guovdi lei šávgalan njálmmistis. </verse>
          <verse number="17"> Guovdi moaráskii nissonii ja vulggii soahtat su eará mánáid vuostái geat čuvvot Ipmila báhkkomiid ja dollet gitta Jesusa duođaštusas. </verse>
          <verse number="18"> De guovdi čuoččastii mearragáddái.</verse>
        </section>
      </chapter>
      <chapter title="Kapittel 13">
        <section title="Guokte beađu">
          <verse number="1"> Dalle oidnen go mearas badjánii beahtu. Das ledje logi čoarvvi ja čieža oaivvi, ja čorvviin das ledje logi kruvnnu ja juohke oaivvis bilkádusa namma.  </verse>
          <verse number="2"> Beahtu man mun oidnen, lei leopárdda láhkásaš, muhto dan juolggit ledje dego guovžžas ja dan njálbmi dego ledjonis. Guovdi attii dasa fámus ja truvnnus ja stuora válddi.  </verse>
          <verse number="3"> Okta dan oivviin lei ožžon jápminhávi, muhto hávvi savvui, ja oppa máilbmi ovddošii beađu ja čuovvugođii dan.  </verse>
          <verse number="4"> Olbmot gopmirdedje guovddi danne go lei addán behtui fámu, ja sii gopmirdedje beađu ge ja dadje: «Gii lea beađu láhkásaš, ja gii sáhttá soahtat dan vuostái?»</verse>
          <verse number="5"> Behtui addojuvvui njálbmi mii sárdnu stuora, bilkideaddji sániid, ja dat oaččui fámu dahkat dan njealljelogiguokte mánu.  </verse>
          <verse number="6"> Dat rabai njálmmis bilkidit Ipmila ja bilkidišgođii su nama, su viesu ja buohkaid geat orrot almmis.  </verse>
          <verse number="7"> Dasa addojuvvui vuoigatvuohta soahtat bassi olbmuid vuostái ja vuoitit sin, ja maiddái fápmu ráđđet juohke čeardda, álbmoga, giela ja soga.  </verse>
          <verse number="8"> Ja buot eatnama ássit gopmirdit dan, buohkat geaid namma ii leat máilmmi vuođđudeami rájes leamaš čállojuvvon eallima girjái, njuvvojuvvon Lábbá girjái.  </verse>
          <verse number="9"> Geas ležžet bealjit, son gullos dán:</verse>
          <verse number="10"> Jos guhtege galggaš fáŋgavuhtii, de šaddá fáŋgavuhtii! Jos guhtege galggaš goddot mihkiin, de son goddojuvvo mihkiin! Dás dárbbašuvvo bassi olbmuin gierdavašvuohta ja osku.</verse>
          <verse number="11"> De oidnen nuppi beađu badjáneamen eatnamis. Das ledje guokte čoarvvi dego lábbás, muhto dat sártnui dego guovdi. </verse>
          <verse number="12"> Dat geavaha vuosttaš beađu fámu dan čalmmiid ovddas ja bidjá eatnama ja dan ássiid gopmirdit vuosttaš beađu, mas jápminhávvi buorránii. </verse>
          <verse number="13"> Dat dahká stuora oavdumearkkaid ja oažžu velá dola ge gahččat almmis eatnamii olbmuid oaidnut. </verse>
          <verse number="14"> Dat čádjidahttá eatnama ássiid daiguin mearkkaiguin maid dat oažžu fámu dahkat beađu čalmmiid ovddas. Ja dat gohčču eatnama ássiid ráhkadit dan beađu čuolahusgova mii lei hávvádahttojuvvon mihkiin, muhto ealáskii. </verse>
          <verse number="15"> Dasa addojuvvui fápmu bossut heakka beađu govvii, nu ahte dat máhttá velá sárdnut ge, ja gottihit buohkaid geat eai bálval dan. </verse>
          <verse number="16"> Dat bágge buohkaid, smávváid ja stuorráid, riggáid ja gefiid, isidiid ja šlávaid, bidjat mearkka olgeš gihtii dahje gállui, </verse>
          <verse number="17"> amas oktage oažžut oastit dahje vuovdit, jos sus ii leat dát mearka, beađu namma dahje dan nama lohku. </verse>
          <verse number="18"> Dás dárbbašuvvo viisodat! Geas lea jierbmi, rehkenastos beađu logu, dasgo dat lea muhtun olbmo lohku, ja dát lohku lea 666.</verse>
        </section>
      </chapter>
      <chapter title="Kapittel 14">
        <section title="Ođđa lávlla Sionváris">
          <verse number="1"> Oainnáhusastan mun oidnen Lábbá čuožžumin Sionváris, ja oktan suinna ledje čuođinjealljeloginjealljeduhát olbmo geain lei su namma ja su Áhči namma čállojuvvon gállui.  </verse>
          <verse number="2"> Almmis gullen jiena mii lei dego máraideaddji čáhci ja bajána čeargun, ja jietna man mun gullen, lei dego hárpačuojaheddjiid čuojaheapmi.  </verse>
          <verse number="3"> Truvnnu ovddas, ja dan njealje sivdnádusa ja vuorrasiid ovddas sii lávlo ođđa lávlaga, man ii giige sáhttán oahppat earet go dat čuođinjealljeloginjealljeduháha, geat leat ostojuvvon friddjan eatnamis.  </verse>
          <verse number="4"> Sii eai leat nuoskkidan iežaset nissoniiguin, dasgo sii leat dego guoskkakeahtes nieiddat. Sii čuvvot Lábbá gosa ihkinassii dat manaš. Sii leat ostojuvvon friddjan olbmuid gaskkas Ipmila ja Lábbá vuosttaš šaddun.  </verse>
          <verse number="5"> Sin njálmmis ii leat behtolašvuohta, sii leat láitemeahttumat.</verse>
        </section>
        <section title="Golbma eŋgela almmuhit duomu">
          <verse number="6"> De mun oidnen fas eará eŋgela girdimin guhkkin badjin almmi vuolde. Sus lei agálaš evangelium sárdnidit eatnama ássiide, buot álbmogiidda ja čearddaide, gielaide ja sogaide.  </verse>
          <verse number="7"> Son čuorvvui alla jienain: «Ballet Ipmilis ja addet sutnje gudni! Dasgo dál lea su duomu áigi boahtán. Rohkadallet su guhte lea sivdnidan almmi ja eatnama, meara ja ádjagiid!»</verse>
          <verse number="8"> Dasto bođii nubbi eŋgel guhte čuorvvui: «Gahččan, gahččan lea stuora Babylon, duot fuorrá, mii fastivuođainis lea jugahan moari viinni buot álbmogiidda.»</verse>
          <verse number="9"> Sudno maŋŋil bođii goalmmát eŋgel gii celkkii alla jienain: «Jos giige gopmirda beađu ja dan čuolahusgova ja bidjá dan mearkka gállosis dahje giehtasis, </verse>
          <verse number="10"> de son ge gártá juhkat Ipmila moari viinnis, mii lea leikejuvvon láivutkeahttá su vaši gerrii; ja son givssiduvvo dolain ja riššain bassi eŋgeliid ja Lábbá muođuid ovddas. </verse>
          <verse number="11"> Suovva mii boahtá sin givssis, badjána álo ja agálašvuhtii; ii ihkku ii ge beaivet leat vuoiŋŋadus sis geat gopmirdit beađu ja dan čuolahusgova dahje sis geat váldet dan nama mearkan.» </verse>
          <verse number="12"> Dás dárbbašuvvo bassi olbmuid gierdavašvuohta, sin geat dollet gitta Ipmila báhkkomiin ja oskkus Jesusii.</verse>
          <verse number="13"> Mun gullen dál almmis jiena mii celkkii: «Čále: Ávdugasat dat jábmit geat dás duohko jápmet Hearrá oapmin. Vuoigŋa cealká: Ávdugasat sii leat. Sii besset vuoiŋŋastit rahčamušaineaset, dasgo sin dagut čuvvot sin.»</verse>
        </section>
        <section title="Láju áigi eatnama alde">
          <verse number="14"> Oainnáhusastan mun oidnen dán: Lei vilges balva, ja balvva alde čohkkái muhtun olbmobártni láhkásaš. Sus lei gollekruvdnu oaivvis ja bastilis sirpe gieđas. </verse>
          <verse number="15"> Ja nubbi eŋgel bođii olggos tempelis ja čuorvvui alla jienain sutnje gii lei čohkkámin balvva alde: «Bija sirppe čuohppat, dasgo dál lea láju áigi; eatnama šattut leat láddan.» </verse>
          <verse number="16"> Dat gii lei čohkkámin balvva alde, bijai sirppe mannat eatnama mielde, ja eatnama šattut čuhppojuvvojedje. </verse>
          <verse number="17"> Dál bođii nubbi eŋgel gis olggos almmi tempelis. Sus lei maid bastilis sirpe. </verse>
          <verse number="18"> De bođii áltáris ge eŋgel, ja sus lei fápmu ráđđet dola. Son čuorvvui alla jienain eŋgelii geas lei bastilis sirpe: «Bija bastilis sirppet čuohppat eatnama viidnegárddi šattuid, dasgo dan viidnemuorjjit leat láddan!» </verse>
          <verse number="19"> Eŋgel bijai sirppe mannat eatnama mielde, čuohpai eatnama viidnegárddi šattuid ja bálkestii daid Ipmila moari stuora viidneduolmmahahkii. </verse>
          <verse number="20"> Viidneduolmmahat dulbmojuvvui gávpoga olggobealde, ja das golggai varra, nu ahte duhátguhttačuođi stadia duohken dat olii heasttaid bákki rádjái.</verse>
        </section>
      </chapter>
      <chapter title="Kapittel 15">
        <section title="Čieža eŋgela ja čieža givssi">
          <verse number="1"> Dasto mun oidnen almmis eará stuora ja ovddolaš mearkka: Čieža eŋgela čiežain maŋimuš givssiin, dasgo daiguin Ipmila moarri ollašuvvá.  </verse>
          <verse number="2"> Ja mun oidnen dego lásemeara, mas šealggáhalai dolla, ja lásemeara gáttis oidnen čuožžumin sin geat ledje vuoitán beađu, dan čuolahusgova ja dan nama logu. Sis leat Ipmila hárppat gieđas,  </verse>
          <verse number="3"> ja sii lávlot Movssesa, Ipmila bálvaleaddji lávlaga, ja Lábbá lávlaga: Stuorrát ja ovddolaččat leat du dagut, Hearrá Ipmil, Buotveagalaš! Vanhurskásat ja vuoigatlaččat leat du geainnut, don álbmogiid gonagas.</verse>
          <verse number="4"> Guhte ii galggaše ballat dus, Hearrá, ja gudnejahttit du nama? Dasgo aivvefal don leat bassi. Buot álbmogat bohtet gopmirdit du du muođuid ovddas, dasgo du vanhurskkis duomut leat almmustuvvan.</verse>
          <verse number="5"> Dás maŋŋil mun oidnen dán: Almmi tempel, duođaštusa goahti, rahppojuvvui.  </verse>
          <verse number="6"> Olggos bohte dat čieža eŋgela dainna čiežain givssiin, ja sis ledje buhtes, vilges biktasat badjelis ja golleboagán ratti birra.  </verse>
          <verse number="7"> Okta dan njealji sivdnádusas attii dan čieža eŋgelii čieža gollegeara maid dievva lei Ipmila moarri, su guhte eallá álo ja agálašvuhtii.  </verse>
          <verse number="8"> Ja Ipmila hearvásvuođa ja fámu suovva devddii tempela, nu ahte ii oktage sáhttán mannat tempela sisa ovdal go čieža eŋgela čieža givssi ledje ollašuvvan.</verse>
        </section>
      </chapter>
      <chapter title="Kapittel 16">
        <section title="Čieža geara guorranit">
          <verse number="1"> Mun gullen tempelis alla jiena mii celkkii dan čieža eŋgelii: «Vulget ja gurrejehket Ipmila moari čieža geara eatnama ala!»  </verse>
          <verse number="2"> Vuosttaš eŋgel manai ja gurrii gearas eatnama ala. De ihte bávččas, várka, siedjabuhkkot daidda olbmuide geain lei beađu mearka ja geat gopmirdedje dan gova.</verse>
          <verse number="3"> Nubbi eŋgel gurrii gearas merrii. De mearra šattai dego jábmi varran, ja buot meara heakkalaččat jápme.</verse>
          <verse number="4"> Goalmmát eŋgel gurrii gearas jogaide ja ádjagiidda. De čáhci šattai varran,  </verse>
          <verse number="5"> ja mun gullen čáziid eŋgela cealkimin: «Vanhurskkis leat don guhte leat ja ledjet, don bassi, guhte leat cealkán daid duomuid.</verse>
          <verse number="6"> Sii leat golggahan bassi olbmuid ja profehtaid vara, ja danne don leat addán sidjiide vara juhkat. Dan sii leat ánssášan.»</verse>
          <verse number="7"> Ja mun gullen áltára cealkimin: «Duođaid, Hearrá Ipmil, Buotveagalaš, vuoiggalaččat ja vanhurskásat leat du duomut!»</verse>
          <verse number="8"> Njealját eŋgel gurrii gearas beaivvážii. De beaivváš oaččui fámu boaldit olbmuid dolainis,  </verse>
          <verse number="9"> ja olbmot bulle garra báhkas. Dattege sii bilkidedje Ipmila nama, su gean fámus dát givssit leat. Sii eai jorgalan nu ahte livčče addán Ipmilii gudni.</verse>
          <verse number="10"> Viđat eŋgel gurrii gearas beađu truvdnui. De beađu riika šattai seavdnjadassii, ja olbmot gáske njuokčamiiddiset bákčasa dihtii </verse>
          <verse number="11"> ja bilkidedje almmi Ipmila bákčasiiddiset ja buhkkuideaset dihtii, muhto eai jorgalan daguineaset.</verse>
          <verse number="12"> Guđat eŋgel gurrii gearas stuora Eufratetnui. Dan čázit goike, ja nu válmmaštuvai geaidnu nuortagonagasaide. </verse>
          <verse number="13"> Ja mun oidnen guovddi njálmmis, beađu njálmmis ja vearri profehta njálmmis boahtimin golbma buhtismeahttun vuoiŋŋa, mat ledje cubbuid láhkái. </verse>
          <verse number="14"> Dát leat beargalagaid vuoiŋŋat mat dahket oavdumearkkaid. Dat vulget buot máilmmi gonagasaid lusa čohkket sin soahtái Ipmila, Buotveagalačča, stuora beaivvi. </verse>
          <verse number="15"> «Geahča, mun boađán dego suola. Ávdugas son guhte gohcá ja várjala biktasiiddis, amas johtit álásin ja čájehit heahpadis.» </verse>
          <verse number="16"> Vuoiŋŋat čohkkejedje gonagasaid dan báikái mii hebreagillii gohčoduvvo Harmageddonin.</verse>
          <verse number="17"> Čihččet eŋgel gurrii gearas áibmui. Ja tempela truvnnus gullui alla jietna mii celkkii: «Dat lea dáhpáhuvvan!» </verse>
          <verse number="18"> De gaske álddagasat ja čergo dierbmát ja baján, ja šattai nu garra eatnandoarggástus ahte dakkár ii leat leamaš nu guhká go olbmot leat eallán eatnama alde. </verse>
          <verse number="19"> Stuora gávpot luoddanii golmma oassái, ja álbmogiid gávpogat gahčče. Ipmil ii lean vajáldahttán stuora Babylona, muhto attii dasa geara mas lei su moari ja vaši viidni. </verse>
          <verse number="20"> Juohke suolu jávkkai, eai ge várit oidnon šat. </verse>
          <verse number="21"> Ja almmis gahčče olbmuid ala stuora čuođibuddásaš čuorbmasat. Muhto sii bilkidedje Ipmila dan givssi dihtii man čuorbmasat dagahedje, dasgo giksi lei issoras.</verse>
        </section>
      </chapter>
      <chapter title="Kapittel 17">
        <section title="Stuora fuorrá ja beahtu">
          <verse number="1"> Okta dan čieža eŋgelis geain ledje čieža geara, bođii mu lusa ja celkkii: «Boađe, mun čájehan dutnje makkár duomu oažžu stuora fuorrá, gii čohkká stuora čáziid lahka.  </verse>
          <verse number="2"> Máilmmi gonagasat leat furrošan suinna, ja eatnama ássit leat oaivvahuvvan su fuorrávuođa viinnis.»  </verse>
          <verse number="3"> Vuoigŋa devddii mu, ja eŋgel doalvvui mu meahccái. Doppe mun oidnen nissona čohkkámin skárllatrukses beađu sealggis. Bilkideaddji namat ledje čállon miehtá beađu, ja das ledje čieža oaivvi ja logi čoarvvi.  </verse>
          <verse number="4"> Nissonis ledje badjelis purpur- ja skárllatrukses biktasat, ja son lei čiŋahuvvon golliin ja divrras geđggiiguin ja bearraliiguin. Gieđastis son doalai gollegeara man dievva lei su furrodaga fastivuohta ja buhtismeahttunvuohta.  </verse>
          <verse number="5"> Su gállui lei čállojuvvon namma mas lei čiegus oaivil: «Stuora Babylon, buot fuoráid ja eatnama fastivuođaid eadni.»  </verse>
          <verse number="6"> Ja mun oidnen ahte nisu lei gárihuvvan bassi olbmuid ja Jesusa duođašteddjiid varas. Mun imaštallen go oidnen su.  </verse>
          <verse number="7"> Muhto eŋgel celkkii munnje: «Manne don imaštalat? Mun muitalan dutnje nissona ja beađu čiegusvuođa, dan mii lea guoddimin su, ja mas leat čieža oaivvi ja logi čoarvvi.  </verse>
          <verse number="8"> Beahtu man oidnet, lea leamaš, muhto dál ii leat šat. Dat badjána čiekŋalasas, ja manná hevvui. Ja sii geat orrot eatnama alde, ja geaid namat eai leat leamaš čállojuvvon eallima girjái máilmmi vuođđudeami rájes, sii hirpmástuvvet go oidnet beađu mii lea leamaš ii ge leat šat, vaikko dat boahtá fas.</verse>
          <verse number="9"> Dás dárbbašuvvo jierbmi ja viisodat. Čieža oaivvi mearkkašit čieža vári maid alde nisu lea čohkkámin. Dat mearkkašit maiddái čieža gonagasa: </verse>
          <verse number="10"> Viđas sis leat juo gahččan, okta ráđđe ain dál ja okta ii leat velá boahtán, ja go son boahtá, de son ráđđe dušše oanehis áiggi. </verse>
          <verse number="11"> Beahtu ieš, mii lea leamaš ii ge leat šat, lea gávccát gonagas, muhto dan seammás dat lea okta dan čiehččasis ja manná hevvui. </verse>
          <verse number="12"> Logi čoarvvi maid don oidnet, leat logi gonagasa geat eai leat velá beassan ráđđet, muhto oktan beađuin sii ožžot gonagasválddi ovtta diibmui. </verse>
          <verse number="13"> Oktii ráđiid sii addet fámuset ja válddiset behtui. </verse>
          <verse number="14"> Sii soahttájit Lábbá vuostái, muhto Láppis vuoitá sin, dasgo dat lea hearráid hearrá ja gonagasaid gonagas, ja suinna vuitet sii geat leat rávkojuvvon, válljejuvvon ja oskkáldasat.»</verse>
          <verse number="15"> Eŋgel sártnui fas munnje: «Čázit maid don oidnet, gos fuorrá čohkká, leat álbmogat ja olmmošjoavkkut ja sogat ja gielat. </verse>
          <verse number="16"> Ja logi čoarvvi maid don oidnet, ja beahtu, vašuhišgohtet fuorá, dahket su báljisin ja álásin, borret su oačči ja boldet su gutnan dolas. </verse>
          <verse number="17"> Dasgo Ipmil bidjá sin váibmui ollašuhttit áigumušas, nu ahte sii oktii ráđiid addet válddiset behtui, dassážii go Ipmila sátni ollašuvvá. </verse>
          <verse number="18"> Ja nisu gean don oidnet, lea dat stuora gávpot mii ráđđe eatnama gonagasaid.»</verse>
        </section>
      </chapter>
      <chapter title="Kapittel 18">
        <section title="Babylon gahččá">
          <verse number="1"> Dasto mun oidnen vuot ovtta eŋgela njiedjamin almmis stuora fámuin, ja su hearvásvuohta čuvgii oppa eatnama. </verse>
          <verse number="2"> Son čuorvvui alla jienain: «Gahččan, gahččan lea stuora Babylon! Dat lea šaddan buot bahá vuoiŋŋaid orrunsadjin, buhtismeahttun vuoiŋŋaid suodjin, buot buhtismeahttun ja fasttes lottiid suodjin.</verse>
          <verse number="3"> Dán fuorá viinnis, moari viinnis, leat buot sogat juhkan, máilmmi gonagasat leat furrošan suinna, ja máilmmi gávpeolbmát leat riggon su badjelmearálaš eallimis.»</verse>
          <verse number="4"> De mun gullen almmis eará jiena mii celkkii: Vulget eret, guđđet su, dii geat lehpet mu álbmot, amadet šaddat oasálažžan su suttuide ja amadet deaivvahallat su givssiide.</verse>
          <verse number="5"> Dasgo su suttuid guhpá ollá gitta albmái, ja Ipmil muitá buot su vearrivuođaid.</verse>
          <verse number="6"> Mákset sutnje nugo son ieš lea máksán earáide, mávssahehket sutnje guovttegeardásaččat su daguid mielde, ja njorrejehket sutnje guovttegearddi bahččagat juhkamuša dan gerrii masa son ieš lea njorren.</verse>
          <verse number="7"> Addet sutnje seammá ollu givssi ja morraša go son ieš lea návddašan hearvásvuođa ja badjelmearálašvuođa. Son cealká váimmustis: «Dás čohkkán truvnnus dego dronnet, leaska in leat, morraša in goassege dovdda.»</verse>
          <verse number="8"> Danne su deaividit seammá beaivvi buot su givssit, jápmin, moraš ja nealgi, ja son boldojuvvo dolas. Dasgo fámolaš lea Hearrá Ipmil guhte lea dubmen su.</verse>
          <verse number="9"> Máilmmi gonagasat geat leat suinna furrošan ja leaicidan, čirrot ja luibmet su dihtii, go oidnet suova badjáneamen go son buollá. </verse>
          <verse number="10"> Sii čužžot guhkkin eret su givssi balus, ja sii fuikot: «Vuoi, vuoi du, stuora gávpoga, Babylona fámolaš gávpoga! Ovtta diimmus bođii du duopmu.»</verse>
          <verse number="11"> Maiddái máilmmi gávpeolbmát čirrot ja moraštit su, danne go ii oktage šat oastte sin gálvvuid: </verse>
          <verse number="12"> eai golliid, silbbaid, divrras geđggiid, bearraliid, fiinna liinniid, purpuriid, silkkiid, skárllagiid, eai ge mange lágán njálggahájat muoraid, eai mange lágán elefántabátnedujiid eai ge divrrasmuorradujiid, eai veaike-, ruovde- eai ge marmordujiid, </verse>
          <verse number="13"> eai kanelaid eai ge eará máistagiid, suovvasiid, hádjavuoidasiid eai ge suovastanbihkaid, eai viinni eai ge oljju, eai fiinna jáffuid eai ge nisuid, eai šibihiid, sávzzaid, heasttaid, vovnnaid eai ge šlávaid, olbmuid oktan rupmašiin ja sieluin.</verse>
          <verse number="14"> Šattuid maidda don oppa sielustat anistuvvet don leat láhppán, buot du fávruvuođa ja goargatvuođa don leat massán it ge goassege gávnna daid šat.</verse>
          <verse number="15"> Daid gálvvuid gávppašeaddjit geat leat riggon fuorá eallimis, čužžot guhkkin eret su givssi balus. Sii čirrot ja luibmet </verse>
          <verse number="16"> ja celket: «Vuoi, vuoi du, stuora gávpoga! Don ledjet gárvodan fiinna liinniin ja purpuriin ja skárllagiin ja čiŋahuvvon golliiguin ja divrras geđggiiguin ja bearraliiguin!</verse>
          <verse number="17"> Ovtta diimmus lea dát stuora riggodat duššan.» Buot skiippahoavddat ja borjjasteaddjit, mearraolbmát ja sii geat barget meara alde, čužžo guhkkin eret </verse>
          <verse number="18"> ja čurvo go oidne suova badjáneamen go son bulii: «Gos lea dán stuora gávpoga veardásaš?» </verse>
          <verse number="19"> Ja sii gilve muolddaid oaivviset ala ja čurvo čieru ja luoimma: «Vuoi, vuoi stuora gávpoga, gos buohkat geain lea skiipa meara alde, leat riggon su divrras dávviriid dihtii! Ovtta diimmus dat lea duššan.»</verse>
          <verse number="20"> Illut su gahččamis, albmi, ja illudehket bassi olbmot, profehtat ja apoastalat! Dasgo Ipmil lea dubmen su gii dubmii din.</verse>
          <verse number="21"> De fámolaš eŋgel loktii geađggi mii lei millogeađggi stuoru, bálkestii dan merrii ja celkkii: «Nu bálkestuvvo fáhkkestaga stuora gávpot Babylon ii ge dat goassege šat gávdno.</verse>
          <verse number="22"> Hárpačuojaheddjiid ja lávluid lávlagat, njurggonasčuojaheddjiid ja básončuojaheddjiid musihkka ii goassege šat gullo du siste. Ii leat goassege šat giehtaduojár du siste. Ii goassege šat gullo millu jurra du siste.</verse>
          <verse number="23"> Ii goassege šat báitte lámppá čuovga du siste. Eai goassege šat gullo irggi ja moarsi jienat du siste. Dasgo du gávpeolbmát ledje máilmmi válddálaččat, ja don geidet álbmogiid noidodagainat.</verse>
          <verse number="24"> Gávpogis lei profehtaid ja bassi olbmuid varra, buohkaid varra geat leat sorbmejuvvon eatnama alde.»</verse>
        </section>
      </chapter>
      <chapter title="Kapittel 19">
        <section title="Ávvulávlla almmis">
          <verse number="1"> Dasto mun gullen dego stuora joavkku almmis čuorvumin alla jienain: Halleluja! Bestojupmi, gudni ja fápmu gullá Ipmilasamet,</verse>
          <verse number="2"> dasgo duođalaččat ja vanhurskásat leat su duomut. Son lea dubmen stuora fuorá, guhte bilidii eatnama fuorrávuođainis, ja son lea mávssahan fuorrái bálvaleddjiidis vara.</verse>
          <verse number="3"> Sii čurvo fasttain: Halleluja! Fuorá dolas badjána suovva álo ja agálašvuhtii.</verse>
          <verse number="4"> Njealljegoalmmátlot vuorrasa ja njeallje sivdnádusa luoitádedje eatnamii ja rohkadalle Ipmilii gii čohkká truvnnus, ja sii celke: «Amen. Halleluja!»  </verse>
          <verse number="5"> Ja truvnnus gullui jietna: «Máidnot Ipmileamet, buot su bálvaleaddjit, dii geat ballabehtet sus, sihke unnit ja stuorrát!»</verse>
          <verse number="6"> De mun gullen dego stuora joavkku ja dego máraideaddji čáziid boršuma ja garra bajána čearguma. Dat čurvo: Halleluja! Dasgo Hearrá Ipmileamet, Buotveagalaš, lea šaddan gonagassan.</verse>
          <verse number="7"> Illudehkot ja ávvudehkot ja addot sutnje gudni! Dasgo lábbá heajaid áigi lea boahtán! Su moarsi lea ráhkkanan,</verse>
          <verse number="8"> sutnje addojuvvojedje buhtes liidnebiktasat gárvun. Liidnebiktasat leat bassi olbmuid vanhurskkis dagut.</verse>
          <verse number="9"> Ja eŋgel celkkii munnje: «Čále: Ávdugasat sii geat leat bovdejuvvon Lábbá headjamállásiidda.» De son lasihii: «Dát leat Ipmila duohta sánit.» </verse>
          <verse number="10"> Mun luoitádin su julggiid ovdii rohkadallat su, muhto son celkkii munnje: «Ale daga nu! Mun lean dušše Ipmila bálvaleaddji nugo don ge ja du oskuguoimmit, sii geat dollet gitta Jesusa duođaštusas. Rohkadala Ipmila!» – Jesusa duođaštus lea profehtastallama vuoigŋa.</verse>
        </section>
        <section title="Riidejeaddji ja vilges heasta">
          <verse number="11"> De mun oidnen almmi rabasin, ja doppe mu ovddas lei vilges heasta. Riidejeaddji namma lea «Oskkáldas ja Duođalaš», dasgo son dubme ja soahtá vanhurskkisvuođain. </verse>
          <verse number="12"> Su čalmmit leat dego buolli dolla, ja oaivvis sus leat máŋga kruvnnu, ja sutnje lea čállojuvvon namma man dušše son ieš dovdá. </verse>
          <verse number="13"> Son lea gárvodan varas buonjostuvvon biktasiiguin, ja su namma lea Ipmila Sátni. </verse>
          <verse number="14"> Almmi soahteveagat čuvvot su vilges heasttaiguin, gárvodan fiinna, vilges ja buhtes liidnebiktasiiguin. </verse>
          <verse number="15"> Ja su njálmmis geaigá bastilis miehkki mainna son sáhttá časkit álbmogiid. Son stivre sin ruovdesoppiin ja duolbmá viidneduolmmahaga man dievva lea moari viidni, Ipmila, buotveagalačča, vašši. </verse>
          <verse number="16"> Su biktasii ja alimiidda lea čállojuvvon namma: Gonagasaid Gonagas ja Hearráid Hearrá.</verse>
          <verse number="17"> De mun oidnen eŋgela čuožžumin beaivvážis. Son čuorvvui alla jienain buot lottiide mat girdet allin almmi vuolde: «Bohtet deike, čoahkkanehket Ipmila stuora guossemállásiidda! </verse>
          <verse number="18"> Dii beassabehtet borrat gonagasaid, soahteoaivámuččaid ja fámolaččaid oačči, heasttaid ja daid riidejeddjiid oačči, buot olbmuid oačči, isidiid ja šlávaid, mánáid ja rávis olbmuid.»</verse>
          <verse number="19"> De oidnen beađu ja máilmmi gonagasaid oktan soahteveagaideasetguin čoagganan soahtat riidejeaddji ja su veagaid vuostái. </verse>
          <verse number="20"> Muhto beahtu dohppejuvvui gitta oktan dainna vearri profehtain guhte dagai oavdumearkkaid beađu ovddas ja daiguin čádjidahtii buohkaid geat válde beađu mearkka ja gopmirdedje dan čuolahusgova. Goappašagat bálkestuvvuiga eallinaga dollajávrái mii buollá riššain. </verse>
          <verse number="21"> Earát goddojuvvojedje dainna mihkiin mii boahtá riidejeaddji njálmmis, ja buot lottit borre gallás sin oaččis.</verse>
        </section>
      </chapter>
      <chapter title="Kapittel 20">
        <section title="Duhátjagi riika">
          <verse number="1"> De mun oidnen eŋgela njiedjamin almmis čiekŋalasa čoavdda ja stuora láhkkit gieđas.  </verse>
          <verse number="2"> Son dohppii guovddi, boares gearbmaša, mii lea beargalat ja Sáhtán, ja čanai dan duhát jahkái.  </verse>
          <verse number="3"> Eŋgel bálkestii su čiekŋalassii, lohkkadii ja seilii uvssa, amas dat šat fillet álbmogiid, ovdal go dat duhát jagi leat vássán. Das maŋŋil dat galgá luitojuvvot luovus oanehassii.</verse>
          <verse number="4"> De mun oidnen truvnnuid, ja sidjiide geat čohkkededje daidda, addojuvvui dubmenfápmu. Mun oidnen maiddái sin sieluid geat ledje steavliduvvon Jesusa duođaštusa ja Ipmila sáni dihtii, ja oidnen buohkaid geat eai lean gopmirdan beađu dahje dan čuolahusgova eai ge lean bidjan dan mearkka gállui eai ge gihtii. Sii eallájedje ja ráđđejedje Kristusiin dan duhát jagi.  </verse>
          <verse number="5"> Muhto eará jábmit eai eallán ovdal go duhát jagi ledje vássán. Dát lea vuosttaš bajásčuožžileapmi.  </verse>
          <verse number="6"> Ávdugas ja bassi son geas lea oassi vuosttaš bajásčuožžileamis. Nuppi jápmin ii sáhte sin sorbmet, muhto sii šaddet Ipmila ja Kristusa báhppan ja ráđđejit suinna duhát jagi.</verse>
        </section>
        <section title="Sáhtána loahppa">
          <verse number="7"> Go duhát jagi leat vássán, de Sáhtán luitojuvvo giddagasastis.  </verse>
          <verse number="8"> Son vuolgá čádjidahttit njealji máilmmečiega álbmogiid, Goga ja Magoga, ja čohkket sin soahtái, ja sin lohku lea dego mearragátti sáddot.  </verse>
          <verse number="9"> Sii gorgŋot eatnama alla duolbadassii ja birastahttet bassi olbmuid siidda ja ráhkistuvvon gávpoga. Muhto almmis gahččá dolla mii duššada sin. </verse>
          <verse number="10"> Beargalat gii čádjidahtii sin, bálkestuvvo dolla- ja riššajávrái, gos maiddái beahtu ja vearri profehta leaba. Doppe sii givssiduvvojit ijatbeaivvi álo ja agálašvuhtii.</verse>
        </section>
        <section title="Duopmu">
          <verse number="11"> De mun oidnen stuora, vilges truvnnu ja su gii lei čohkkámin das. Eanan ja albmi báhtaredje su muođuid ovddas eai ge dat šat dihtton. </verse>
          <verse number="12"> Ja mun oidnen jábmiid, sihke stuorráid ja unniid čuožžumin truvnnu ovddas. Girjjit rahppojuvvojedje, maiddái nubbi girji, eallima girji. Ja jábmit dubmejuvvojedje dan mielde mii lei čállojuvvon girjjiide, iešguhtege daguidis mielde. </verse>
          <verse number="13"> Mearra attii dál jábmiidis ruoktot, ja jápmin ja jábmiid riika attii ruoktot daid jábmiid geat ledje doppe, ja juohkehaš dubmejuvvui daguidis mielde. </verse>
          <verse number="14"> De jápmin ja jábmiid riika bálkestuvvui dollajávrái, ja dollajávri lea nubbi jápmin. </verse>
          <verse number="15"> Ja jos muhtun ii lean čállojuvvon eallima girjái, de son bálkestuvvui dollajávrái.</verse>
        </section>
      </chapter>
      <chapter title="Kapittel 21">
        <section title="Ođđa albmi ja ođđa eanan">
          <verse number="1"> De mun oidnen ođđa almmi ja ođđa eatnama, dasgo ovddit albmi ja ovddit eanan lei nohkan, ii ge mearra lean šat.  </verse>
          <verse number="2"> Ja mun oidnen bassi gávpoga, ođđa Jerusalema, njiedjamin almmis, Ipmila luhtte, válmmaštuvvon ja čiŋahuvvon dego moarsi irggis várás.  </verse>
          <verse number="3"> Ja mun gullen truvnnus alla jiena cealkimin: «Geahča, Ipmila orrunsadji lea olbmuid luhtte. Son orru sin searvvis, ja sii leat su álbmot, ja Ipmil ieš lea sin luhtte.</verse>
          <verse number="4"> Son sihkku eret juohke gatnjala sin čalmmiin, ii ge jápmin leat šat, ii ge moraš ii ge bárgun ii ge giksi. Dasgo dat mii lei ovdal, ii leat šat.»</verse>
          <verse number="5"> Son guhte čohkká truvnnus, celkkii munnje: «Geahča, mun dagan buot ođasin.» Ja son jotkkii: «Čále! Dasgo dát leat luohtehahtti ja duohta sánit.»  </verse>
          <verse number="6"> Son celkkii vel munnje: «Dat lea ollašuvvan! Mun lean Alfa ja Omega, álgu ja loahppa. Sutnje geas lea goiku, mun attán juhkat eallima čázi ádjagis vaikko son ii ánssášivčče dan.  </verse>
          <verse number="7"> Son guhte vuoitá, árbe buot, ja mun lean su Ipmil ja son lea mu bárdni.  </verse>
          <verse number="8"> Muhto árggit, oskkáldasmeahttumat, fasttit, sorbmejeaddjit, furrošeaddjit, noidošeaddjit, eahpeipmilbálvaleaddjit ja buot gielisteaddjit ožžot saji dan jávrris mii buollá dolain ja riššain; dat lea nubbi jápmin.»</verse>
        </section>
        <section title="Ođđa Jerusalem">
          <verse number="9"> Okta dan čieža eŋgelis geain ledje čieža geara maid dievva ledje čieža maŋimuš givssi, bođii mu lusa ja celkkii: «Boađe, mun čájehan dutnje moarsi, Lábbá áhká.» </verse>
          <verse number="10"> Vuoigŋa devddii mu ja eŋgel doalvvui mu stuora, alla vári ala ja čájehii munnje bassi gávpoga, Jerusalema, mii njiejai almmis, Ipmila luhtte. </verse>
          <verse number="11"> Das lei Ipmila hearvásvuohta ja dat šearrái dego divraseamos geađgi, dego kristállačuvges jaspis. </verse>
          <verse number="12"> Dan birra lei stuora, alla muvra mas ledje guoktenuppelot poartta ja guoktenuppelot eŋgela čuožžumin poarttaid guoras, ja Israela čearddaid namat ledje čállojuvvon poarttaide. </verse>
          <verse number="13"> Golbma poartta ledje nuorttas guvlui, golbma davás guvlui, golbma lulás guvlui ja golbma oarjjás guvlui. </verse>
          <verse number="14"> Ja gávpotmuvrras ledje guoktenuppelot vuođđogeađggi, ja daidda ledje čállojuvvon Lábbá guoktenuppelot apoastala namat.</verse>
          <verse number="15"> Eŋgelis gii sártnui muinna, lei gollemihttosoabbi gávpoga ja dan poarttaid ja muvrraid mihtideami várás. </verse>
          <verse number="16"> Gávpot lei njealječiegat, seammá guhkki go govdat. Son mihtidii gávpoga soppiin; dan guhkkodat, govdodat ja allodat lei seammá stuoris: guoktenuppelotduhát stadia. </verse>
          <verse number="17"> Son mihtidii maiddái gávpotmuvrra; dat lei čuođinjealljeloginjeallje állana allat olbmuid mihtu mielde, mii maiddái lea eŋgeliid mihttu. </verse>
          <verse number="18"> Muvra lei ráhkaduvvon jaspisis, ja gávpot buhtes gollis, mii lei dego šelges láse. </verse>
          <verse number="19"> Gávpotmuvrra vuođđogeađggit ledje čiŋahuvvon juohke lágán divrras geđggiiguin. Vuosttaš vuođđogeađgi lei jaspis, nubbi safira, goalmmát kalsedona, njealját smarágda, </verse>
          <verse number="20"> viđat sardonyksa, guđat karneola, čihččet krysolihtta, gávccát berylla, ovccát topasa, logát krysoprasa, oktanuppelogát hyasinta, guoktenuppelogát ametysta. </verse>
          <verse number="21"> Dat guoktenuppelot poartta ledje guoktenuppelot bearrala, juohke poarta ráhkaduvvon ovtta bearralis. Gávpoga geaidnu lei ráhkaduvvon gollis, buhtis dego čađačuovgi láse.</verse>
          <verse number="22"> Mun in oaidnán ovttage tempela gávpogis, dasgo Hearrá Ipmil, Buotveagalaš, oktan Lábbáin lea gávpoga tempel. </verse>
          <verse number="23"> Gávpot ii dárbbaš čuovgga beaivvážis ii ge mánus, dasgo Ipmila hearvásvuohta čuvge dan, ja Láppis lea dan čuovga. </verse>
          <verse number="24"> Álbmogat vádjolit gávpoga čuovggas, ja máilmmi gonagasat buktet dohko hearvásvuođaideaset. </verse>
          <verse number="25"> Gávpoga poarttat eai goassege dahppojuvvo beaivet, ii ge idja šat leat. </verse>
          <verse number="26"> Buot álbmogiid hearvásvuođat ja riggodagat buktojuvvojit gávpogii, </verse>
          <verse number="27"> muhto ii mihkkege buhtismeahttumiid beasa sisa, ii ge oktage fastivuođa ja giellása bálvaleaddji, muhto dušše sii geaid namma lea čállojuvvon Lábbá eallima girjái.</verse>
        </section>
      </chapter>
      <chapter title="Kapittel 22">
        <section title="Eallima čáhci ja eallima muorra">
          <verse number="1"> De eŋgel čájehii munnje eallima čázi eanu mii šealgá dego kristálla, ja golgá Ipmila ja Lábbá truvnnus.  </verse>
          <verse number="2"> Gávpoga váldogeainnu ja eanu gaskkas lea eallima muorra mii šaddada šattuid guoktenuppelot geardde ja addá šattuidis juohke mánus. Ja muora lasttain ožžot álbmogat dearvvašvuođa.  </verse>
          <verse number="3"> Ii mihkkege garuhusaid leat šat. Ipmila ja Lábbá truvdnu lea gávpogis, ja su bálvaleaddjit bálvalit su.  </verse>
          <verse number="4"> Sii ožžot oaidnit Ipmila muođuid, ja su namma lea sin gállus.  </verse>
          <verse number="5"> Idja ii leat šat, eai ge sii dárbbaš lámppá dahje beaivváža čuovgga, dasgo Hearrá Ipmil lea sin čuovga. Ja sii ráđđejit álo ja agálašvuhtii.</verse>
        </section>
        <section title="Hearrá Jesus boahtá fargga">
          <verse number="6"> Eŋgel celkkii munnje: «Dát leat luohtehahtti ja duohta sánit. Hearrá guhte lea profehtaid vuoiŋŋa Ipmil, lea vuolggahan eŋgelis čájehit bálvaleddjiidasas dan mii fargga dáhpáhuvvá.  </verse>
          <verse number="7"> Geahča, mun boađán fargga. Ávdugas dat guhte vurke dán girjji profehtalaš sániid.»</verse>
          <verse number="8"> Mun, Johanas, lean dat guhte lean gullan ja oaidnán buot dán. Go mun ledjen gullan ja oaidnán dan, de luoitádin rohkadallat dan eŋgela guhte lei čájehan munnje dan.  </verse>
          <verse number="9"> Muhto son celkkii munnje: «Ale daga nu! Mun lean dušše bálvaleaddji nugo don ja du vieljat, profehtat, ja sii geat vurkejit dán girjji sániid. Rohkadala Ipmila!» </verse>
          <verse number="10"> Ja son celkkii munnje: «Ale bija seailla dán girjji profehtalaš sániide, dasgo áigi lea lahka.</verse>
          <verse number="11"> Ellos vearredahkki ain vearrivuođas, šaddos buhtismeahttun ain buhtismeahttumin. Doahttalehkos vanhurskkis ain vanhurskkisvuođa, ja ovdánehkos bassi olmmoš ain bassivuođas.»</verse>
          <verse number="12"> «Geahča, mun boađán fargga ja buvttán bálkán ja mávssán juohkehažžii su daguid mielde. </verse>
          <verse number="13"> Mun lean Alfa ja Omega, vuosttaš ja maŋimuš, álgu ja loahppa. </verse>
          <verse number="14"> Ávdugasat sii geat leat bassan biktasiiddiset vai sii ožžot vuoigatvuođa borrat eallima muoras ja mannat poarttaid čađa gávpogii. </verse>
          <verse number="15"> Muhto olggobealde leat beatnagat, noidošeaddjit, furrošeaddjit, olmmošgoddit, eahpeipmilbálvaleaddjit ja buohkat geat ráhkistit ja doahttalit giellásiid. </verse>
          <verse number="16"> Mun, Jesus, lean vuolggahan eŋgelan din lusa duođaštit dán searvegottiin. Mun lean Dávveda vesá ja sohka, šerres guovssonásti.»</verse>
          <verse number="17"> Vuoigŋa ja moarsi cealkiba: «Boađe!» Ja dat guhte gullá dán, celkos: «Boađe!» Dat guhte goiká, bohtos, ja dat guhte dáhttu, ožžos eallima čázi nuvttá.</verse>
          <verse number="18"> Mun duođaštan juohkehažžii guhte gullá dán girjji profehtalaš sániid: Jos giige lasiha maidege, de Ipmil bidjá su ala daid givssiid maid birra dán girjjis lea čállojuvvon. </verse>
          <verse number="19"> Jos giige váldá eret ovttage dán girjji profehtalaš sániin, de Ipmil váldá sus eret su oasi eallima muoras ja bassi gávpogis, maid birra dán girjjis lea čállojuvvon.</verse>
          <verse number="20"> Son guhte duođašta dán, cealká: «Duođaid, mun boađán fargga.» Amen. Boađe, Hearrá Jesus!</verse>
          <verse number="21"> Hearrámet Jesus Kristusa árbmu lehkos buohkaiguin!</verse>
        </section>
      </chapter>
    </book>
  </body>
</document>
