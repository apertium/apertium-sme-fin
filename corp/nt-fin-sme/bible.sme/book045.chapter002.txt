1	 Danne dus ii leat mihkkege bealuštusaid, don olmmošriehpu guhte dubmet earáid, gii dal juo leaččat ge. Dasgo go dubmet nuppi, de dubmet iežat, go don han ieš dagat seammá go dat gean dubmet.  
2	 Mii diehtit ahte Ipmil dahká rievttuid go dubme sin geat dahket dakkáriid.  
3	 Muhto don guhte dubmet sin geat dahket dakkáriid, ja ieš ge dagat seammáid, gáttát go ahte sáhtát vealtat Ipmila duomus?  
4	 Dahje badjelgeahčat go don su geažehis buorrevuođa, guhkesmielalašvuođa ja gierdavašvuođa? It go ádde ahte Ipmila buorrevuohta doalvu du jorgalussii?  
5	 Garra ja gáhtameahttun váimmuinat don čohkket moari badjelasat moari beaivvi go Ipmila vanhurskkis duopmu almmustuvvá.  
6	 Dalle son máksá juohkehažžii daguid mielde:  
7	 Sidjiide geat gierdavaččat dahket buori ja ohcet gudni, hearvásvuođa ja nohkameahttunvuođa, son addá agálaš eallima.  
8	 Muhto sii geat jurddašit dušše iežaset ávkki eai ge čuovo duohtavuođa, muhto vearrivuođa, sii ožžot moari ja ráŋggáštusa.  
9	 Áŧestus ja ballu deaivá juohke olbmo gii dahká baháid, ovddimustá juvddálačča ja de greikalačča.
10	 Muhto hearvásvuođa, gudni ja ráfi oažžu juohkehaš gii dahká buori, ovddimustá juvddálaš ja de greikalaš.
11	 Dasgo Ipmil ii geahča olbmo hámi beallái.
12	 Sii geat leat suddudan dovddakeahttá lága, mannet maiddái gáđohussii beroškeahttá lágas. Ja sii geat dovdet lága ja suddudit, dubmejuvvojit lága mielde.
13	 Dasgo Ipmil ii ane vanhurskkisin sin guđet dušše gullet lága, muhto atná baicca vanhurskkisin sin guđet dahket lága mielde.
14	 Go báhkinat geain ii leat láhka, luonddusteaset dahket lága mielde, de sii leat iešalcceseaset láhka, vaikko sis ii leat láhka.
15	 Dákko bokte sii čájehit ahte lága gáibádus lea čállojuvvon sin váimmuide. Maiddái sin oamedovdu duođašta dán, go sin jurdagat jogo váidalit dahje bealuštit sin.
16	 Dát šaddá čielggasin dan beaivvi go Ipmil dubme olbmuid čihkkojuvvon suollemasvuođaid, dan evangeliuma mielde man mun lean ožžon Jesus Kristusis.
17	 Na ba don, gii gal gohčodat iežat juvddálažžan ja luohtát láhkii, don čeavlástalat Ipmiliinnát,
18	 don dovddat su dáhtu ja áddet mii lea mávssolaš, danne go leat oahppan lága,
19	 don anát iežat čalmmehemiid oahpisteaddjin ja čuovggasin sidjiide geat leat seavdnjadasas,
20	 jierpmehemiid bagadeaddjin ja oktageardániid oahpaheaddjin, danne go lágas han dus lea ollislaš diehtu ja duohtavuohta.
21	 Don gii oahpahat earáid, it go iežat ge oahpat? Don gii sárdnidat ahte ii galgga suoládit, suoládat go ieš?
22	 Don gii dajat ahte ii galgga rihkkut náittosdili, rihkut go ieš náittosdili? Don gii fasttášat eahpeipmiliid, rievidat go ieš sin tempeliid?
23	 Don gii čeavlástalat lágain, heahppašuhtát go Ipmila go ieš rihkut lága?
24	 Dasgo nu han lea čállojuvvon: Din dihtii Ipmila namma bilkiduvvo báhkiniid gaskkas.
25	 Birračuohpahus lea gal dutnje ávkin jos doalat lága. Muhto jos don rihkut lága, de leat dego birračuohpakeahtes olmmoš.
26	 Jos birračuohpakeahtes olmmoš doallá lága mearrádusaid, ii go son dalle adnojuvvo birračuhppojuvvon olmmožin?
27	 Olgguldasat son lea birračuohpakeahttá, muhto doallá lága ja dubme du guhte rihkut lága, vaikko dus lea lága bustávva ja leat birračuhppojuvvon.
28	 Dasgo rivttes juvddálaš ii leat son gii olgguldasat lea juvddálaš, ja rivttes birračuohpahus ii leat rupmaša olgguldas mearka.
29	 Muhto rivttes juvddálaš lea son gii lea juvddálaš siskkildasas, ja rivttes birračuohpahus lea váimmu birračuohpahus, mii lea Vuoiŋŋa ii ge bustáva dahku. Son ii oaččo rámis olbmuin, muhto Ipmilis.
