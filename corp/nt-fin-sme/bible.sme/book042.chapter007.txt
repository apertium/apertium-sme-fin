1	 Go Jesus lei sárdnidan dán olbmuide, de manai Kapernaumii.  
2	 Muhtun offisearas lei bálvaleaddji gean son anii árvvus, muhto bálvaleaddji lei buohcamin jápmindávddas.  
3	 Go offiseara gulai Jesusa birra, de vuolggahii su lusa muhtun juvddálaččaid vuorrasiid oaččuhit su boahtit gádjut bálvaleaddji heakka.  
4	 Sii bohte Jesusa lusa ja ánuhedje su garrasit: «Son ánssáša ahte don dagašit dán sutnje,  
5	 dasgo son lea min álbmoga ustit ja lea huksen midjiide synagoga ge.»  
6	 Jesus manai sin fárrui. Muhto go son lei juo lahka viesu, de offiseara bijai muhtun ustibiid Jesusa lusa dáiguin sániiguin: «Hearrá, ale váivvit iežat! Mun in leat dohkálaš ahte don boađášit mu vissui.  
7	 Danne in arvan ieš ge boahtit du lusa. Muhto cealkke dušše ovtta sáni, de mu bálvaleaddji dearvvašmuvvá.  
8	 Dasgo mun lean ieš gohčohallama vuloš ja iežan vuolde gis leat soalddáhat. Jos dajan nubbái: Mana! de son manná, ja nubbái: Boađe! de son boahtá, ja bálvaleaddjásan: Daga dán! de son dahká dan.»  
9	 Jesus ovddošii go gulai dán, ja son jorggihii ja celkkii jovkui mii čuovui su: «Mun cealkkán didjiide: In Israelas ge leat gávdnan dákkár oskku.»
10	 Ja go sii guđet ledje vuolggahuvvon, máhcce vissui, de gávdne bálvaleaddji dearvvašin.
11	 Veahá maŋŋelaš Jesus vulggii muhtun gávpogii man namma lea Nain. Máhttájeaddjit ja ollu olbmot vulge su fárrui.
12	 Go son lahkanii gávpotportii, de muhtun jábmi guddojuvvui olggos. Son lei eatnis áidna bárdni, ja su eadni lei leaska. Ollu olbmot mieđuštedje nissona olggos gávpogis.
13	 Go Hearrá oinnii leaskka, de árkkálmasttii su ja celkkii: «Ale čiero!»
14	 Son loaiddastii guoddinmuoraid ovdii ja guoskkahii daid; guoddit orustedje, ja son celkkii: «Nuorra olmmái, mun cealkkán dutnje: Lihka!»
15	 De čohkánii jábmi ja hállagođii, ja Jesus attii su su eadnái.
16	 Buohkat ballájedje, ja sii rámidedje Ipmila. Sii dadje: «Stuora profehta lea čuoččáldahtton min gaskii, ja Ipmil lea oahppaladdan álbmogis.»
17	 Ja dát sáhka viidánii Judea ja biras eatnamiid miehtá.
18	 Johanasa máhttájeaddjit muitaledje oahpaheaddjáseaset visot dáid dáhpáhusaid birra. Dalle son gohčui guoktása sis lusas
19	 ja vuolggahii sudno Hearrá lusa dáinna jearaldagain: «Leat go don dat guhte galgá boahtit, vai galgat go mii vuordit muhtun eará?»
20	 Go olbmáguovttos bođiiga Jesus lusa, de dajaiga: «Gásttašeaddji Johanas lea vuolggahan munno jearrat dus: Leat go don dat guhte galgá boahtit, vai galgat go mii vuordit muhtun eará?»
21	 Aiddo dalle Jesus buoridii olusiid buozalvasain ja givssiin ja bahá vuoiŋŋain ja attii oainnu ollu čalmmehemiide.
22	 Ja son vástidii sudnuide: «Manni muitalit Johanassii maid leahppi oaidnán ja gullan: Čalmmeheamit oidnet, lábmásat vázzet, spihtálaččat buhtistuvvojit, bealjeheamit gullet, jábmit bajásčuožžilit, ja evangelium sárdniduvvo váivvážiidda;
23	 ja ávdugas lea dat guhte mus ii vearrán.»
24	 Go Johanasa áirasat leigga mannan, de Jesus sárdnugođii olbmuide Johanasa birra: «Manne dii manaidet meahccái? Oaidnit skáhčira sojadeamen biekkas?
25	 Ehpet! Manne manaidet dohko? Oaidnit čábbát gárvodan olbmá? Sii guđet gárvodit hearvás biktasiiguin ja ellet badjelmearálašvuođas, ásset šloahtain.
26	 Manne de manaidet dohko? Oaidnit profehta? Áibbas riekta, ja mun cealkkán didjiide: Eanet go profehta!
27	 Son lea dat gean birra lea čállojuvvon: Geahča, mun vuolggahan áirasan du ovddabeale, son ráhkada dutnje geainnu.
28	 Mun cealkkán didjiide: Sin gaskkas geat leat riegádan nissonis, ii leat oktage stuorit go Johanas, muhto vel uhcimus ge Ipmila riikkas lea stuorit go son.
29	 Buot olbmot geat guldaledje Johanasa, tuollárat ge, atne Ipmila duohtan ja gásttašuvvojedje Johanasa gásttain.
30	 Muhto farisealaččat ja láhkaoahpaheaddjit biehttaledje su gástta ja badjelgehčče Ipmila dáhtu.
31	 Mainna mun veardidan dán sohkagotti olbmuid? Gean láhkásaččat sii leat?
32	 Sii leat mánáid láhkásaččat geat čohkkájit šiljus ja čurvot guhtet guimmiidasaset: Mii čuojaheimmet didjiide njurggonasa, ehpet ge dii gárron dánsut. Mii lávlluimet didjiide morašlávlagiid, ehpet ge dii gárron čierrut.
33	 Dasgo gásttašeaddji Johanas bođii; ii son bora láibbi ii ge juga viinni, ja dii dadjabehtet: Sus lea bahá vuoigŋa.
34	 Olbmobárdni bođii; son sihke borrá ja juhká, ja dii dadjabehtet: Gehččet, man vuovdás ja viidnejuhkkis olmmái, tuolláriid ja suttolaččaid ustit!
35	 Muhto buot viisodaga mánát dovddastit duohtan Viisodaga.»
36	 Muhtun farisealaččain bovdii Jesusa ruktosis boradit, ja son bođii su lusa ja manai beavdái.
37	 Dan gávpogis lei nisu gii elii suttolaš eallima. Go son fuomášii ahte Jesus lei farisealačča guossis, de son bođii dohko, alabástalihtti mielde mas lei fiinna vuoiddas.
38	 Son manai Jesusa duohkái su julggiid gurrii ja čierui. Nisu láktadišgođii Jesusa julggiid gatnjaliiguin, ja sihkui daid vuovttaidisguin, cummástalai daid ja vuoiddai daid vuoidasiin.
39	 Go farisealaš gii lei bovden Jesusa, oinnii dán, de jurddašii iežainis: «Jos dát olmmái livččii profehta, de dieđášii makkár nisu dat lea gii lea guoskkahallamin su, dasgo son eallá suttolaš eallima.»
40	 De Jesus vástidii farisealažžii: «Simmon, mus lea dutnje juoga dadjamuš.» Son vástidii: «Daja, oahpaheaddji.»
41	 Jesus celkkii: «Guokte olbmá leigga velggolaččat ruhtalonejeaddjái. Nubbi lei velggolaš vihttačuohte denara, nubbi gis vihttalogi.
42	 Muhto go sudnos ii lean mainna máksit, de luittii guktuide vealggi. Goabbá sudnos ráhkista su eanebut?»
43	 Simmon vástidii: «Ii go son dat geasa luittii eanemusat.» Jesus celkkii: «Don dajat riekta.»
44	 Son jorggihii nissona guvlui ja celkkii Simmonii: «Oainnát go dán nissona? Go mun bohten du vissui, de it addán munnje čázi bassat julggiidan, muhto son láktadii daid gatnjaliiguin ja sihkui daid vuovttaidisguin.
45	 Don it addán munnje buresboahtincummá, muhto dan rájes go mun bohten, son ii heaitán cummástallamis mu julggiid.
46	 Don it vuoidan mu oaivvi oljjuin, muhto son vuoiddai mu julggiid vuoidasiin.
47	 Danne mun cealkkán dutnje: Sutnje leat ándagassii addojuvvon buot su ollu suttut, danne son ráhkista ollu. Muhto geasa uhcán ándagassii addojuvvo, son ráhkista uhcán.»
48	 Ja son celkkii nissonii: «Du suttut leat ándagassii addojuvvon.»
49	 Su beavdeguoimmit imaštallagohte: «Gii dát lea, go vel suttuid ge ándagassii addá?»
50	 Muhto Jesus celkkii nissonii: «Du osku lea beastán du. Mana ráfái!»
