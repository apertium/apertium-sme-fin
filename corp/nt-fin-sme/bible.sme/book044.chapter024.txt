1	 Vihtta beaivvi maŋŋil bođii bajimušbáhppa Ananias dohko vuolás oktan muhtun vuorrasiiguin ja láhkačehpiin gean namma lei Tertullus. Sii bidje eananhearrá ovdii áššáskuhttimiiddiset Bávlosa vuostái.  
2	 Bávlos rávkojuvvui sisa, ja Tertullus áššáskuhttigođii su: «Allaárvosaš Feliks! Du dihtii mii leat ožžon ráfi juohke báikkis, ja dán álbmogis lea dál buoret dilli du viissis stivrejumi dihtii.  
3	 Stuora giitevašvuođain mii dovddastit dán álo ja juohke sajis.  
4	 Mun in áiggo ájihit du guhká, muhto siđašin ahte don guldalivččet min oanehis bottoža dábálaš buorredáhtolašvuođainat.  
5	 Mii leat gávnnahan dán olbmá duohta rohttudávdan. Son dagaha ráfehisvuođa juvddálaččaid gaskkas miehtá máilmmi ja lea nasaretlaččaid suorggi oaivámuš.  
6	 Son lea geahččalan eahpebasuhit velá tempela ge, muhto de mii dohppiimet su ja dáhtuimet dubmet su láhkamet mielde.  
7	 Muhto kommandánta Lysias bođii ja rohttii su veahkaválddálašvuođain eret min gieđain.  
8	 Ja son gohčui Bávlosa áššáskuhttiid boahtit du lusa. Don sáhtát ieš dutkat su, de fuomášat visot mas mii áššáskuhttit su.»  
9	 Juvddálaččat dorjo dán váidalusa ja duođaštedje ahte nie lea.
10	 Eananhearrá seavvilii dalle Bávlosii, ja son sárdnugođii: Mun dieđán ahte don leat leamaš dán álbmoga duopmárin máŋga jagi. Danne mun bealuštan iežan roahkkatvuođain.
11	 Don sáhtát ieš dárkkistit ahte eai leat eanet go guoktenuppelot beaivvi dan rájes go mun mannen bajás Jerusalemii rohkadallat Ipmilii doppe.
12	 Ii ge oktage oaidnán mu nákkáhallamin geainnage dahje giivváskahttimin álbmoga, ii tempelis, ii synagogain ii ge gávpogis ge.
13	 Eai ge sii sáhte duođaštit dan mas áššáskuhttet mu.
14	 Muhto dán mun dovddastan dutnje, ahte mun čuovun dan Geainnu man sii gohčodit sierrasearvin, ja dáinna lágiin bálvalan min máddariid Ipmila, oskkodettiin buot dasa mii lea čállojuvvon láhkii ja profehtaide,
15	 ja mus lea seammá doaivva go dáin ge, ahte bajásčuožžileapmi jábmiid luhtte boahtá sihke vanhurskásiidda ja vanhurskkismeahttumiidda.
16	 Danne barggan dan ala ahte mus álo livččii buhtes oamedovdu Ipmila ja olbmuid ovddas.
17	 Maŋŋil go ledjen eret máŋggaid jagiid, de bohten buktit attáldagaid álbmogasan ja oaffaruššat.
18	 Dagadettiinan dán sii gávdne mu tempelis, gos ledjen buhtistuvvomin, ii ge gostege lean dihtton stuibmi dahje ráfehisvuohta.
19	 Muhtun Asia eanangotti juvddálaččat oidne mu, ja dat galggašedje ieža leat dás du ovddas áššáskuhttimin mu jos leažžá mihkkege mu vuostái.
20	 Dahje divtte dáid ieža muitalit mas sii gávdne mu sivalažžan go čužžon Ráđi ovddas,
21	 leažžá go juo aiddo dán dajaldaga sivas man mun čurvejin go čužžon sin ovddas: «Dii áššáskuhttibehtet mu odne jábmiid bajásčuožžileami dihtii.»
22	 Feliks dovddai bures Hearrá Geainnu, ja son maŋidii ášši ja dajai: «Go kommandánta Lysias boahtá vuolás deike, de válddán dán ášši dupmui.»
23	 Feliks gohčui offiseara doallat Bávlosa giddagasas, muhto geahppa eavttuiguin, eai ge su iežas olbmot galgan hehttejuvvot veahkeheames su.
24	 Moadde beaivvi maŋŋil Feliks bođii oktan áhkáinis Drusillain gii lei juvddálaš. Son rávkkai Bávlosa ovdan ja guldalii su sárdnumin oskku birra Jesus Kristusii.
25	 Muhto go Bávlos sárdnugođii vanhurskkisvuođa ja mearálašvuođa ja boahttevaš duomu birra, de Feliks ballái ja dajai: «Dál lea doarvái, mana! Go mus lea dilli, de rávkkan du lusan.»
26	 Son doaivvui dan ge ahte Bávlos attášii sutnje ruđaid. Danne son rávkkai su dávjá ja sártnodii suinna.
27	 Go guokte jagi ledje vássán, de Porkius Festus bođii Feliksa sadjái. Feliks hálidii bisuhit buori gaskavuođa juvddálaččaide, ja dan dihtii son divttii Bávlosa ain čohkkát giddagasas.
