1	 Go mii leimmet earránan sis, de vulggiimet borjjastit njuolga Kosii, nuppi beaivvi Rhodosii ja doppe Patarai.  
2	 Doppe gávnnaimet skiippa mii lei vuolgimin Fenikiai; mii manaimet dan sisa ja vulggiimet.  
3	 Go oinniimet Kyprosa, de borjjasteimmet sullo lulábeale Syria guvlui ja láddiimet Tyrosii gos boltojuvvojedje gálvvut skiippas.  
4	 Mii gávnnaimet máhttájeddjiid ja oruimet sin luhtte čieža beaivvi. Vuoiŋŋa bagadusa mielde sii rávvejedje Bávlosa mannamis bajás Jerusalemii.  
5	 Go mii leimmet orron doppe daid beivviid, de vulggiimet ja jotkkiimet mátkámet. Buohkat mieđuštedje min olggos gávpogis, nissonat ja mánát ge. Mearragáttis mii čipposteimmet ja rohkadalaimet  
6	 ja dasto dagaimet dearvvuođaid. Mii manaimet fatnasii, ja sii gis máhcce iežaset ruovttuide.
7	 Tyrosis joavddaimet Ptolemaisii, gosa min mearramátki nogai. Mii buorástahtiimet oskuguimmiid ja oruimet sin luhtte beaivvi.  
8	 Nuppi beaivvi jotkkiimet mátkki ja olliimet Kesareai, ja doppe manaimet evangelista Filipa dállui ja oruimet su luhtte. Son lei okta dan čiehččasis,  
9	 ja sus ledje njeallje náitalkeahtes nieidda geain ledje profehtalaš attáldagat.
10	 Mii oruimet doppe moanaid beivviid, ja dalle bođii Judeas vuolás profehta gean namma lei Agabos.
11	 Son bođii min lusa ja válddii Bávlosa boahkána, čanai julggiidis ja gieđaidis dainna ja celkkii: «Nu cealká Bassi Vuoigŋa: Dán láhkái čatnet Jerusalema juvddálaččat dan olbmá geasa dát boagán gullá ja addet su báhkiniid gieđaide.»
12	 Go mii gulaimet dán, de sihke mii ja báikki olbmot várriimet Bávlosa mannamis bajás Jerusalemii.
13	 Muhto Bávlos vástidii: «Manne dii čierrubehtet ja givssidehpet mu váimmu? In leat gárvvis dušše čadnojuvvot, muhto maiddái jápmit Jerusalemii min Hearrá Jesusa nama dihtii.»
14	 Go son ii diktán iežas hálahuvvot, de mii vuolláneimmet ja dajaimet: «Šaddos Hearrá dáhttu!»
15	 Dáid beivviid maŋŋil mii ráhkkaneimmet ja vulggiimet bajás Jerusalemii.
16	 Muhtumat Kesarea máhttájeddjiin ge vulge min fárrui ja dolvo min kyproslačča Mnasona lusa; son lei leamaš máhttájeaddji guhká. Su viesus galggaimet orrut.
17	 Go mii bođiimet Jerusalemii, de oskuguoimmit vuostáiválde min iluin.
18	 Nuppi beaivvi Bávlos manai min mielde Jáhkoba lusa gosa vuorrasat ledje čoahkkanan.
19	 Son buorástahtii sin ja muitalii dárkilit maid Ipmil lei dahkan báhkiniid gaskkas su bálvalusa bokte.
20	 Sii máidno Ipmila dan ovddas maid gulle, muhto dasto dadje Bávlosii: «Oskuviellja, don dieđát ahte máŋga duhát juvddálačča leat oskugoahtán, ja sii dollet lága áŋgirit.
21	 Dál sii leat gullan du birra ahte don oahpahat daid juvddálaččaid geat orrot báhkiniid gaskkas, jorggihit eret Movssesis ja čilget sidjiide ahte sii eai galgga birračuohppat mánáideaset eai ge eallit min vieruid mielde.
22	 Maid mii dál dahkat? Fargga šaddá dovddusin ahte don leat boahtán.
23	 Daga dál danne nugo mii gohččut du: Mis leat njeallje olbmá dáppe geat leat dahkan lohpádusa.
24	 Váldde dán njealljása mielddát ja buhtistahte iežat oktan singuin. Mávsse dáid goluid, vai sii besset ráhket oaivviset. De buohkat áddejit ahte ii leat duohta maid sii leat gullan du birra, muhto ahte don ieš ealát lága mielde ja doalat dan.
25	 Daid báhkiniid hárrái guđet leat oskugoahtán, mii leat čállán reivve ja addán dieđu ahte sii galget hilgut bierggu mii oaffaruššojuvvo eahpeipmiliidda, vara, buvihuvvon elliid bierggu ja fuorrávuođa.»
26	 Nuppi beaivvi Bávlos válddii olbmáid mielddis ja buhtistahtii iežas oktan singuin. Dasto son manai tempelii dieđihit goas buhtistanáigi loahpahuvvo nu ahte oaffar sáhtii oaffaruššojuvvot juohkehačča ovddas.
27	 Go dat čieža beaivvi ledje measta vássán, de Asia eanangotti juvddálaččat fuomášedje su tempelšiljus. Sii moivašuhtte olmmošjoavkku, dohppejedje su
28	 ja čurvo: «Israellaččat, veahkehehket min! Dá lea dat olmmái gii oahpaha juohke sajis ja buohkaide álbmoga vuostái ja lága ja dán bassi báikki vuostái. Ja dál son lea váldán velá greikalaččaid mielddis ja eahpebasuhan dán bassi báikki.»
29	 Sii ledje nappo ovdal oaidnán efesoslačča Trofimosa searválagaid suinna gávpogis ja jáhkke dál ahte Bávlos lei váldán su mielddis tempelii.
30	 Oppa gávpot lihkahuvvui, ja olbmot čoahkkanadde, dohppejedje Bávlosa ja rohttejedje su eret tempelšiljus, ja poarttat giddejuvvojedje dakkaviđe.
31	 Sii ledje cábmimin su measta jámas go romalaš soalddáhiid kommandánta bođii gullat ahte olles Jerusalem lei moivvis.
32	 Son válddii dan seammás soalddáhiid oktan offisearaiguin ja viehkalii vuolás olbmuid guvlui. Go olbmot oidne kommandántta ja soalddáhiid, de heite cábmimis Bávlosa.
33	 Kommandánta manai ovdan ja válddii Bávlosa gitta ja gohčui čatnat su guvttiin láhkkiin. De son jearai gii Bávlos lei ja maid son lei dahkan.
34	 Muhto olbmot čurvo, nuppit dán, nuppit duon, ja go son ii sáhttán oažžut albma dieđu dán rieja dihtii, de son gohčui doalvut Bávlosa ladnái.
35	 Muhto go Bávlos ollii boardagii, de soalddáhat fertejedje guoddit su danne go olbmot bahkkejedje garrasit juohke guovllus.
36	 Dasgo olles olmmošjoavku čuovui maŋis ja čuorvvui: «Goddet su!»
37	 Sii ledje aiddo doalvumin Bávlosa ladnái go son jearai kommandánttas: «Beasan go cealkit dutnje maidege?» Son vástidii: «Máhtát go greikkagiela?
38	 Dalle han don it leat dat egyptalaš gii muhtun áiggi dás ovdal dagahii stuimmi ja doalvvui njeallje duhát olmmošgoddi meahccái?»
39	 Bávlos dajai: «Mun lean juvddálaš Tarsosis, Kilikias eret ja dan gávpoga ássi man vissa buohkat dovdet. Mun bivddán du, suova mu sárdnut olbmuide.»
40	 Kommandánta suovai dan, ja čuoččodettiin boardaga alde Bávlos sevii olbmuide gieđain. Go sii jaskkodedje, de sárdnidii sidjiide hebreagillii:
