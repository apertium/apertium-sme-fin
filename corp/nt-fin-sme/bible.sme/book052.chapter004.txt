1	 Dasto velá, oskuguoimmit, go dii lehpet oahppan mis mo dii galggašeiddet vádjolit Ipmila miela mielde, nugo juo dahkabehtet ge, de mii ávžžuhit ja rávvet din Hearrá Jesusa nammii ain ovdánit das.  
2	 Dii han diehtibehtet makkár gohččumiid mii attiimet didjiide Hearrá Jesusa nammii.  
3	 Dasgo Ipmila dáhttu lea ahte dahkkojuvvobehtet bassin, nu ahte fasttášehpet furrošeami,  
4	 ja ahte juohkehaš ádde mo son oažžu áhkás bassivuođas ja gudnis,  
5	 ii ge anistumi himuin dego báhkinat guđet eai dovdda Ipmila.  
6	 Son dáhttu maiddái ahte ii oktage daga veriid oskuguoibmásis dahje beahte su dákkár áššiin. Hearrá ráŋggášta buot dakkáriid, nugo mii ovdal juo leat cealkán ja nannosit duođaštan didjiide.  
7	 Dasgo Ipmil ii rávkan min buhtismeahttunvuhtii, muhto bassivuhtii.  
8	 Dan dihtii, dat guhte hilgu dán rávvaga, ii hilggo olbmo, muhto Ipmila, guhte addá didjiide Bassi Vuoiŋŋas.
9	 Vieljalaš ráhkisvuođa hárrái ii dárbbaš čállit didjiide, dasgo dii lehpet ieža oahppan Ipmilis ráhkistit guhtet guimmiideattet.
10	 Dii čájehehpet dán ráhkisvuođa buot oskuguimmiide oppa Makedonias. Dattege mii movttiidahttit din, oskuguoimmit, ovdánit velá eambbo
11	 ja atnit gudnin eallit ráfálaččat, fuolahit iežadet áššiid ja bargat gieđaideattetguin, nugo mii leat gohččon din.
12	 Go vádjolehpet nu, de vuoitibehtet árvvu dain olbmuin guđet leat olggobealde, ehpet ge dárbbaš geange veahki.
13	 Oskuguoimmit, mii dáhtošeimmet din diehtit mii dáhpáhuvvá sidjiide geat leat oađđán jápmimii, amadet moraštit nugo dat geat leat almmá doaivaga haga.
14	 Jos mii oskut ahte Jesus lea jápmán ja bajásčuožžilan, de mii maiddái oskut ahte Ipmil oktan suinna doalvu eallimii sin geat leat oađđán jápmimii.
15	 Dán mii cealkit didjiide Hearrá sátnin: Mii geat dál leat eallimin ja báhcit dassážii go Hearrá boahtá, eat eisege boađe sin ovdal geat leat oađđán jápmimii.
16	 Dasgo go gohččun čuodjá, ja váldoeŋgela jietna gullo ja Ipmila báson skádjá, dalle Hearrá ieš njiedjá almmis ja vuosttažin bajásčuožžilit sii geat leat jápmán Kristusis.
17	 Oktan singuin rohttašuvvat dalle balvvaid sisa mii guđet leat eallimin ja leat báhcán, vai deaivvadit Hearráin áimmus. Dalle mii oažžut álelassii leat Hearrá luhtte.
18	 De jeđđejehket guhtet guimmiideattet dáiguin sániiguin!
