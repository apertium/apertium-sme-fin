1	 Dasto mun oidnen fas eará fámolaš eŋgela njiedjamin almmis. Sus lei balva gárvun, ja arvedávgi lei su oaivvi birra. Su ámadadju lei dego beaivváš ja su juolggit dego dollabáccit.  
2	 Gieđas sus lei uhca lebbejuvvon girjegeroš. Son bijai olgeš juolggis meara ala ja guruda fas eatnama ala  
3	 ja čurvii alla jienain, dego gillju ledjon. Go son lei čurven, de sárdno čieža bajána čeargu jienain.  
4	 Go dat ledje sárdnon, de mun áigon čálligoahtit, muhto mun gullen almmis jiena mii celkkii: «Bija seailla dasa maid dat čieža bajána celke, ale ge čále dan muitui!»  
5	 Ja eŋgel gean mun oidnen čuožžumin meara ja eatnama alde, loktii olgeš gieđas almmi guvlui  
6	 ja vuortnui su nammii guhte eallá álo ja agálašvuhtii, su nammii guhte sivdnidii almmi ja buot mii das lea ja eatnama ja buot mii das lea ja meara ja buot mii das lea: «Áigi lea nohkan.  
7	 Muhto daid beivviid go čihččet eŋgela jietna gullo, ja son čuojaha básonis, de Ipmila čiegusvuohta lea ollašuvvan, nugo son lea almmuhan bálvaleddjiidasas, profehtaide.»
8	 Dat jietna man mun ledjen gullan almmis, sártnui fas munnje: «Mana ja váldde rabas girjji dan eŋgela gieđas guhte čuožžu meara ja eatnama alde.»  
9	 Mun mannen eŋgela lusa ja sihten su addit munnje girjegearu. Son celkkii munnje: «Váldde dan ja bora! Dat šaddá rihčan du čoavjjis, muhto njálggisin dego honnet du njálmmis.»
10	 De válden uhca girjegeroža eŋgela gieđas ja borren dan. Njálmmis dat lei njálggis dego honnet, muhto go ledjen njielastan dan, de boaldigođii čoavjji.
11	 Munnje celkojuvvui: «Don galggat ain profehtastallat mo geavvá álbmogiidda ja sogaide, gielaide ja ollu gonagasaide.»
