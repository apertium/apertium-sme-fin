1	 Mánážiiddán, dán mun čálán didjiide amadet suddudit. Muhto jos muhtun sudduda, de mis lea Áhči luhtte bealušteaddji, Jesus Kristus, guhte lea vanhurskkis.  
2	 Son lea min suttuid soabahus, ii ge dušše min, muhto oppa máilmmi.
3	 Das mii diehtit ahte mii dovdat su, go mii doallat su báhkkomiid.  
4	 Dat guhte dadjá ahte son dovdá su ii ge dattege doala su báhkkomiid, son gielista, ii ge duohtavuohta leat su siste.  
5	 Muhto Ipmila ráhkisvuohta lea ollašuvvan su siste guhte doahttala su sáni. Dás mii diehtit ahte mii leat su siste.  
6	 Dat guhte dadjá ahte son bissu su siste, lea ieš geatnegas eallit nu mo son elii.
7	 Ráhkkásiiddán, dat báhkkon man mun čálán didjiide, ii leat ođas, muhto boares báhkkon mii dis lea leamaš juo álggu rájes. Dát boares báhkkon lea dat sátni man dii lehpet gullan.  
8	 Dattege lea ođđa báhkkon man mun čálán didjiide, go dat lea ollašuvvan su siste ja din siste. Dasgo seavdnjadas gáidá eret, ja duohta čuovggas báitá juo.  
9	 Dat guhte dadjá ahte son lea čuovgasis, muhto vašuha oskuguoimmis, son lea ain seavdnjadasas.
10	 Dat guhte ráhkista oskuguoimmis, bissu čuovgasis ii ge vearránahte geange.
11	 Muhto dat guhte vašuha oskuguoimmis, lea seavdnjadasas ja vádjola seavdnjadasas. Ii son oainne gosa manná, dasgo seavdnjadas lea čalmmehuhttán su.
12	 Mánát, mun čálán didjiide, dasgo din suttut leat ándagassii addojuvvon su nama dihtii.
13	 Áhčit, mun čálán didjiide, dasgo dii dovdabehtet su gii lea leamaš álggu rájes. Nuorat, mun čálán didjiide, dasgo dii lehpet vuoitán bahákasa.
14	 Mánážat, mun lean čállán didjiide, dasgo dii dovdabehtet Áhči. Áhčit, mun lean čállán didjiide, dasgo dii dovdabehtet su gii lea álggu rájes. Nuorat, mun lean čállán didjiide, dasgo dii lehpet gievrrat, Ipmila sátni bissu din siste, ja dii lehpet vuoitán bahákasa.
15	 Allet ráhkis máilmmi, allet ge dan mii lea máilmmis! Jos guhtege ráhkista máilmmi, de Áhči ráhkisvuohta ii leat su siste.
16	 Dasgo buot mii lea dán máilmmis, oaččálaš anistupmi ja čalmmiid anistupmi ja goargadis eallin, ii boađe Áhčis, muhto máilmmis.
17	 Ja máilbmi duššá buot himuidisguin, muhto dat guhte dahká Ipmila dáhtu, bissu agálašvuhtii.
18	 Mánážat, dál lea maŋimuš diibmu. Dii lehpet gullan ahte Antikristus boahtá, ja ollu antikristusat leat juo boahtán. Dan dihtii mii diehtit ahte lea maŋimuš diibmu.
19	 Sii leat vuolgán min luhtte, muhto sii eai gula min searvái. Jos sii gulašedje min searvái, de livčče bisson min luhtte. Dan láhkái galggai čielgat ahte eai buohkat sis gula min searvái.
20	 Muhto dii lehpet ožžon vuoiddadusa sus guhte lea bassi, ja dan dii buohkat diehtibehtet.
21	 In mun čále didjiide danne go dii ehpet dovddaše duohtavuođa, muhto danne go dovdabehtet dan ja diehtibehtet ahte duohtavuođas ii boađe mihkkege giellásiid.
22	 Gii livččii gielisteaddji earet su guhte biehttala ahte Jesus lea Kristus? Son lea Antikristus, son guhte biehttala Áhči ja Bártni.
23	 Juohkehaččas guhte biehttala Bártni, ii leat Áhčči ge, muhto guhte dovddasta Bártni, sus lea maiddái Áhčči.
24	 Diktet dan maid lehpet gullan álggu rájes, bissut din siste. Jos dat maid dii lehpet gullan álggu rájes, bissu din siste, de dii ge bissubehtet Áhčis ja Bártnis.
25	 Ja dát lea dat lohpádus man son lea addán midjiide: agálaš eallin.
26	 Dán mun lean čállán sin birra geat čádjidahttet din.
27	 Muhto din siste bissu dat vuoiddadus man dii lehpet ožžon sus, ehpet ge dárbbaš geange oahpahit din. Dasgo dat vuoiddadus oahpaha didjiide buot ja sárdnu duođa ja lea giellása haga. Bissot dasto su siste, nu mo su vuoiddadus lea oahpahan didjiide.
28	 Mánát, bissot dál su siste vai mii livččiimet roahkkadat go son almmustuvvá, eat ge šattaše heahpadii go son boahtá.
29	 Jos dii diehtibehtet ahte son lea vanhurskkis, de áddebehtet maiddái ahte juohkehaš guhte doahttala vanhurskkisvuođa, lea riegádan sus.
