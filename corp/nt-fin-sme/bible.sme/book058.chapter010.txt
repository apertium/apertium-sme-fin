1	 Lágas lea nappo dušše boahtteáiggi buriid suoivva, ii ge daid duohta govva. Seammá oaffarat oaffaruššojuvvojit álelassii jagis jahkái, muhto láhka ii sáhte goassege dahkat ollisin sin guđet loaiddastit daiguin Ipmila muođuid ovdii.  
2	 Muđuid han oaffaruššan livččii loahpahuvvon. Jos ipmilbálvalusa oassálastit livčče juo oktii buhtistuvvon, de sis eai livčče šat suttut oamedovddu alde.  
3	 Muhto oaffarat baicca muittuhit suttuid jahkásaččat,  
4	 dasgo lea veadjemeahttun ahte vuovssáid ja bohkáid varra válddášii eret suttuid.
5	 Danne Kristus cealká boađedettiinis máilbmái: Njuovvanoaffariid ja attáldagaid don it hálidan, muhto don dahket munnje rupmaša.
6	 Boaldinoaffarat ja suttuoaffarat eai lean du miela mielde.
7	 Dalle mun celken: Geahča, mun lean boahtán, nugo mu birra lea čállojuvvon girjegerrui, ollašuhttit du dáhtu, Ipmil.
8	 Son cealká nappo vuos: «Njuovvanoaffariid ja attáldagaid, boaldinoaffariid ja suttuoaffariid don it dáhtton, dat eai lean du miela mielde», vaikko dat oaffaruššojuvvojit lága mielde.  
9	 Muhto dasto son cealká: «Geahča, mun lean boahtán ollašuhttit du dáhtu.» Son nappo heaittiha ovddit lágádusa ja ásaha nuppi.
10	 Dán dáhtu mielde mii leat dahkkojuvvon bassin dušše ovttain áidna oaffariin, go Jesus Kristusa rumaš oaffaruššojuvvui.
11	 Juohke báhppa doaimmaha beaivválaččat ipmilbálvalusa ja oaffaruššá álo seammá oaffariid, mat eai goit sáhte goassege váldit eret suttuid.
12	 Kristus lea oaffaruššan ovtta suttuoaffara mii bissu agálaččat ja lea čohkánan Ipmila olgeš gieđa beallái.
13	 Doppe son ain vuordá dassážii go su vašálaččat biddjojuvvojit su julggiid vuložin,
14	 dasgo son lea dušše ovttain oaffariin dahkan agálaččat ollisin sin guđet dahkkojuvvojit bassin.
15	 Dán duođašta midjiide maiddái Bassi Vuoigŋa. Vuos ná:
16	 Dán lihtu mun dagan singuin daid beivviid maŋŋil, cealká Hearrá: mun bijan lágaidan sin váimmuide ja čálán daid sin millii.
17	 Ja dasto: Sin suttuid ja vearredaguid mun in áiggo muitit šat goassege.
18	 Gos suttut leat ándagassii addojuvvon, doppe suttuoaffarat eai šat dárbbašuvvo.
19	 Oskuguoimmit, mis lea nappo roahkkatvuohta Jesusa vara bokte loaiddastit buot basimussii.
20	 Son lea rahpan midjiide ođđa, ealli geainnu mii manná ovdaloavdaga čađa, mii lea su rumaš.
21	 Go mis lea dakkár stuora báhppa gean háldui lea oskkilduvvon Ipmila viessu,
22	 de loaiddastehkot buot basimussii duođalaš váimmuin ja oskku vissisvuođas, nu ahte min váibmu lea riškkuhuvvon buhtisin bahás oamedovddus ja rumaš bassojuvvon buhtes čáziin.
23	 Dollot nannosit gitta doaivagis man mii dovddastit, dasgo dat guhte lea addán midjiide lohpádusa, lea oskkáldas.
24	 Vuhtiiváldot guhtet guimmiideamet ja ávžžuhehkot guhtet guimmiideamet ráhkisvuhtii ja buriide daguide.
25	 Allot hilggo searvegoddámet čoagganemiid, nugo muhtumiin lea vierru, muhto arvvosmahttot guhtet guimmiideamet, dađe eanebut go oaidnibehtet beaivvi lahkaneamen.
26	 Jos mii suddudit mieleavttus vel dalle ge go leat oahppan dovdat duohtavuođa, de ii leat šat mihkkege oaffariid mii soabahivččii min suttuid.
27	 Dalle vuordá hirbmatlaš duopmu ja buolli áŋgirvuohta mii duššada daid, guđet čužžot Ipmila vuostái.
28	 Son guhte hilgu Movssesa lága, dubmejuvvo jápmimii árkkálmastinvuođa haga guovtti dahje golmma duođašteaddji sáni mielde.
29	 Man ollu garraset ráŋggáštusa ánssáša ge din mielas son guhte duolbmá Ipmila Bártni julggiidis vuollái ja eahpegudnejahttá lihtu vara, mainna son ieš lea dahkkojuvvon bassin, ja heahppašuhttá árpmu Vuoiŋŋa!
30	 Mii han dovdat su guhte lea cealkán: «Munnje gullá mávssaheapmi, ja mun áiggun mávssahit», ja maiddái: «Hearrá dubme álbmogis.»
31	 Suorggatlaš lea gahččat ealli Ipmila gieđaide.
32	 Muitet mo lei ovdal, dalle go dii leiddet aiddo beassan čuovgasii. Dalle dii gierddaidet ollu garra gillámušaid.
33	 Muhtumiin hiddjidedje ja áŧestedje din earáid oaidnut, ja muhtumiin dii leiddet oasálaččat guimmiideattet garra oasis.
34	 Dii gilláidet daiguin guđet ledje giddagasas, dii dohkkeheiddet iluin ahte din opmodat rivvejuvvui, dasgo diđiidet ahte oamastehpet buoret opmodaga mii bistá.
35	 Allet nappo bálkes eret roahkkatvuođadet, dasgo dat oažžu stuora bálkká.
36	 Dii dárbbašehpet stuora gierdavašvuođa, vai sáhtášeiddet ollašuhttit Ipmila dáhtu ja oažžut dan mii lea lohpiduvvon didjiide.
37	 Dasgo: Oanehis áigi vel, dušše oanehis áigi, de boahtá son guhte galgá boahtit, ii ge son ádján.
38	 Mu vanhurskkis bálvaleaddji oažžu eallit go osku, muhto jos luohpá, de mu siellu ii dohkket su.
39	 Mii eat gula sidjiide guđet geassádit ja mannet gáđohussii, muhto sidjiide guđet oskot ja bestet sieluset.
