1	 Muhto sártno don dan mii soahpá dearvvaš ohppui,  
2	 ahte boares olbmát galget leat juguheamit, gudnálaččat ja mášolaččat ja dearvašat oskkus, ráhkisvuođas ja gierdavašvuođas.  
3	 Seammá láhkái galget boares nissonat eallit nu mo heive bassi olbmuide, eai galgga sárdnut sealggebealde eai ge leat viidneváibmilat, muhto galget oahpahit buori,  
4	 nu ahte sii sáhttet oahpahit nuorra nissoniid ráhkistit boatnjáset ja mánáideaset,  
5	 eallit mášolažžan ja buhtisin, ja nu ahte leat buorit dálueamidat ja leat boatnjáideaset vuolibuččat, amas Ipmila sátni bilkiduvvot.
6	 Rávve seammá láhkái nuorra olbmáid eallit mearálaččat.  
7	 Leage ieš sidjiide ovdamearkan buriid daguiguin! Lehkos du oahpaheapmi buhtis ja gudnálaš,  
8	 geavat dearvvaš ja luohtehahtti sániid, nu ahte vuostálasti šaddá heahpadin danne go son ii sáhte dadjat min birra maidege baháid.
9	 Šlavat galget leat isidiiddiset vuolibuččat juohke dáfus ja nággekeahttá dahkat sin miela mielde.
10	 Sii eai galgga doaladit alcceseaset maidege, muhto álo čájehit duohta oskkáldasvuođa, vai sii juohke dáfus sáhttet leat Ipmila, beastámet, oahpu čikŋan.
11	 Dasgo Ipmila árbmu lea almmustahttojuvvon bestojupmin buot olbmuide.
12	 Dat bagada min vealtat ipmilmeahttunvuođas ja máilmmálaš anistumiin ja eallit gudnálašvuođas, vuoigatlašvuođas ja ipmilbalolašvuođas dálá máilmmis,
13	 dan botta go mii vuordit ahte min ávdugas doaivva ollašuvvá, ja ahte min stuora Ipmil ja beasti Jesus Kristus ihtá hearvásvuođas.
14	 Dasgo son attii iežas min ovddas vai lonistivččii min buot vearredaguin ja buhtistivččii min vai mii livččiimet su iežas álbmot mii áŋgirit dahká buriid daguid.
15	 Sártno ná, ávžžut ja cuiggot isitvuođain. Ale divtte geange badjelgeahččat iežat!
