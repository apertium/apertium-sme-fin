1	 Jesus vulggii eret doppe ja bođii Judeai Jordana nuortaguovlluide. Olmmošjoavkkut čoagganedje ohpit su lusa, ja son oahpahii sin nugo lávii.  
2	 Maiddái farisealaččat ge bohte, ja sii jerre geahččalan dihtii su: «Lea go boatnjás lohpi earránit áhkástis?»  
3	 Son vástidii sidjiide: «Maid Movsses lea gohččon din?»  
4	 Sii dadje: «Movsses lea mieđihan boatnjá čállit earrogirjji ja earránit áhkás.»  
5	 De son celkkii sidjiide: «Movsses čálii dán mearrádusa danne go dis leat nu garra váimmut.  
6	 Muhto sivdnideami álggus Ipmil sivdnidii sudno olmmájin ja nisun.  
7	 Dan dihtii olmmái guođđá áhčis ja eatnis, ja bissu áhkás luhtte,  
8	 ja dat guovttis šaddaba oktan oažžin. De eaba leat šat guovttis, muhto okta.  
9	 Maid Ipmil nappo lea ovttastahttán, dan ii olmmoš galgga earuhit.»
10	 Go sii bohte fas ruoktot, de máhttájeaddjit jerre sus dán birra,
11	 ja son celkkii sidjiide: «Dat gii earrána áhkástis ja náitala ođđasis, dahká náittosrihkkuma su vuostái.
12	 Ja jos nisu earrána boatnjástis ja náitala ođđasis, de dahká náittosrihkkuma.»
13	 Sii gudde uhca mánážiid Jesusa lusa vai son guoskkahivččii daid, muhto máhttájeaddjit šiggo sin.
14	 Go Jesus oinnii dan, de moaráhuvai ja celkkii sidjiide: «Diktet uhca mánážiid boahtit mu lusa, allet ge hehtte sin! Dasgo Ipmila riika gullá dakkáraččaide.
15	 Duođaid, mun cealkkán didjiide: Dat guhte ii vuostáiváldde Ipmila riikka nugo uhca mánáš, ii eisege beasa dan sisa.»
16	 Ja son válddii sin sallasis, bijai gieđaidis sin ala ja buressivdnidii sin.
17	 Go Jesus lei vuolgimin, de bođii muhtun olmmái viega, luoitádii su ovdii ja jearai: «Buorre oahpaheaddji, maid mun galggan dahkat vai árbešin agálaš eallima?»
18	 Jesus vástidii: «Manne don gohčodat mu buorrin? Ii oktage leat buorre, earet go Ipmil.
19	 Don dovddat báhkkomiid: It galgga goddit, it galgga rihkkut náittosdili, it galgga suoládit, it galgga cealkit vearreduođaštusaid, it galgga ovttage beahttit, don galggat gudnejahttit áhčát ja eatnát.»
20	 Olmmái dajai sutnje: «Oahpaheaddji, buot dáid mun lean doallan nuorravuođa rájes juo.»
21	 Jesus geahčai sutnje ja anii su ráhkisin ja celkkii: «Velá okta váilu dus: Mana dál ja vuovdde buot opmodagat, ja atte visot váivvážiidda. Dalle oaččut dávvira almmis. Boađe dasto ja čuovo mu!»
22	 Muhto son šattai lossa millii dán vástádusa dihtii ja manai eret moraš mielain, dasgo son lei hui rikkis.
23	 Jesus geahčai birrasis ja celkkii máhttájeddjiidasas: «Man váttis lea sidjiide geain lea ollu opmodat, beassat Ipmila riikii.»
24	 Máhttájeaddjit imaštalle Jesusa sániid. Muhto son geardduhii: «Mánát, man váttis lea beassat Ipmila riikii sidjiide geat luhttet riggodagaidasaset!
25	 Lea álkkit kamelii mannat nállošalmmi čađa go riggái beassat Ipmila riikii.»
26	 De sii hirpmástuvve vel eanebut ja dadje guhtet guoibmáseaset: «Gii dalle sáhttá bestojuvvot?»
27	 Jesus geahčai sidjiide ja celkkii: «Olbmuide gal lea veadjemeahttun, muhto ii Ipmilii. Ipmilii buot lea vejolaš.»
28	 De Biehtár sártnui sutnje: «Mo dalle mii? Mii leat guođđán visot ja čuvvon du.»
29	 Jesus vástidii sutnje: «Duođaid, mun cealkkán didjiide: Juohkehaš gii lea guođđán ruovttus dahje vieljaid dahje oappáid dahje eatni dahje áhči dahje mánáid dahje bealdduid mu ja evangeliuma dihtii,
30	 son oažžu čuođigeardásaččat ruoktot; dáppe dálá máilmmis oažžu ruovttu, vieljaid, oappáid, etniid, mánáid ja bealdduid, ja velá doarrádallamiid ge, ja agálaš eallima boahttevaš máilmmis.
31	 Muhto olusat geat leat vuosttažat, šaddet maŋimužžan, ja maŋimuččat vuosttamužžan.»
32	 Sii ledje dál jođus bajás Jerusalemii, ja Jesus manai sin ovddabeale. Máhttájeaddjit ledje suorganan, ja sii geat čuvvo mielde, balle. Dalle son válddii fas dan guoktenuppelohkása sierra ja sárdnugođii sidjiide dan birra mii galggai dáhpáhuvvat sutnje:
33	 «Gehččet, mii mannat bajás Jerusalemii, ja Olbmobárdni addojuvvo bajitbáhpaid ja čálaoahppavaččaid gieđaide. Sii dubmejit su jápmimii ja addet su báhkiniid háldui,
34	 ja sii bilkidit ja čolget su, spihččejit su ja časket su jámas. Ja golmma beaivvi geažes son bajásčuožžila.»
35	 Jáhkot ja Johanas, Sebedeusa bártnit, manaiga ovdan Jesusa lusa ja dajaiga: «Oahpaheaddji, moai siđašeimme du dahkat munnuide juoidá.»
36	 Jesus jearai: «Maid sihtabeahtti mu dahkat dudnuide?»
37	 Soai vástideigga: «Divtte munno čohkkát du bálddas hearvásvuođastat, nubbi olgeš gieđat bealde ja nubbi gis gurut gieđat bealde.»
38	 Jesus celkkii sudnuide: «Eahppi doai dieđe maid sihtabeahtti. Sáhttibeahtti go juhkat dan geara man mun jugan, dahje gásttašuvvot dainna gásttain mainna mun gásttašuvvon?»
39	 Soai vástideigga: «De sáhtte.» Jesus celkkii sudnuide: «Dan geara man mun jugan, šaddabeahtti doai ge juhkat, ja dainna gásttain mainna mun gásttašuvvon, šaddabeahtti doai ge gásttašuvvot.
40	 Muhto mun in mearrit saji olgeš dahje gurut giehtan bealde; dat lea sidjiide geaidda dat lea mearriduvvon.»
41	 Go dat logis gulle dán, de moaráhuvvagohte Jáhkobii ja Johanassii.
42	 Muhto Jesus gohčui sin lusas ja celkkii: «Dii diehtibehtet ahte sii geat adnojit ráđđejeaddjin, leat álbmogiid hearrát, ja ahte sin riikkaid bajimuččat dollet álbmogiid garra válddi vuolde.
43	 Nu ii galgga leat din gaskkas. Muhto dat guhte din gaskkas áigu leat stuoris, galgá leat din bálvaleaddji,
44	 ja dat guhte din gaskkas áigu leat njunušin, galgá leat buohkaid šlávva.
45	 Dasgo Olbmobárdni ii leat boahtán bálvaluvvot, muhto bálvalit ja addit heakkas lonástussan eatnagiid ovddas.»
46	 Sii bohte Jerikoi, ja go Jesus vulggii gávpogis máhttájeddjiidisguin ja stuora olmmošjoavkkuin, de Bartimeus, Timeusa bárdni, čalmmehis gearjideaddji, lei čohkkámin geaidnoguoras.
47	 Go son gulai ahte das lei nasaretlaš Jesus, de čuorvugođii: «Jesus, Dávveda bárdni, árpmit mu!»
48	 Olusat šiggo su vai son jávohuvašii, muhto son čuorvvui vel jitnoseabbot: «Dávveda bárdni, árpmit mu!»
49	 De Jesus orustii ja celkkii: «Rávket su deike!» Sii rávke čalmmeheami ja dadje sutnje: «Leage dorvvolaš! Čuožžil! Son rávká du.»
50	 Olmmái nuolastii eret olgguldasbiktasis, njuikii bajás ja bođii Jesusa lusa.
51	 Jesus jearai sus: «Maid don dáhtut mu dahkat alccesat?» Čalmmeheapmi vástidii: «Rabbuni, attášit munnje oainnu!»
52	 Jesus celkkii sutnje: «Vázzil! Du osku lea beastán du.» Dallánaga son oaidnigođii, ja son čuovui Jesusa mátkkis.
