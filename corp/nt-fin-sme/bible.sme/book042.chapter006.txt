1	 Muhtun sábbáha Jesus lei vázzimin gordnebealdduid čađa. Máhttájeaddjit čogge gordneoivviid, ruvvejedje daid gieđaiguin ja borre.  
2	 Muhtun farisealaččat dadje: «Manne sii dahket dan mii ii leat lobálaš sábbáhin?»  
3	 Jesus vástidii sidjiide: «Ehpet go dii leat lohkan maid Dávvet dagai go son ja su olbmát ledje nealgumin?  
4	 Son manai Ipmila vissui ja válddii oaffarláibbiid, borai ja attii maiddái sidjiide geat ledje suinna, vaikko lea ge dušše báhpain lohpi borrat daid.»  
5	 Ja Jesus lasihii: «Olbmobárdni lea sábbáha hearrá.»
6	 Muhtun eará sábbáha son manai synagogii ja oahpahii. Doppe lei olmmái geas olgeš giehta lei áibbas ástan.  
7	 Čálaoahppavaččat ja farisealaččat atne Jesusa čalmmis oaidnit buorideažžá go son sábbáhin, vai sis livččii mainna váidit su.  
8	 Muhto son diđii maid sii jurddašedje, ja celkkii olbmái geas lei ástan giehta: «Čuožžil ja boađe ovdan!» Son čuožžilii ja loaiddastii ovdan,  
9	 ja Jesus celkkii sutnje: «Dál jearan dis, goabbá lea lobálaš sábbáhin? Buriid dahkat vai baháid dahkat, gádjut olbmoheakka vai duššadit heakka?»
10	 Son geahčai buohkaide geat ledje čuožžumin das birra, ja celkkii olbmái: «Geige gieđat!» Son dagai nu, ja giehta dearvvašmuvai.
11	 Dalle sii vašáskedje ja árvališgohte gaskaneaset maid sii sáhtášedje dahkat Jesusiin.
12	 Dan áiggi son manai várrái rohkadallat ja lei doppe ija rohkadallamin Ipmilii.
13	 Go beaivi bođii, de son gohčui máhttájeddjiidis lusas, ja sin gaskkas son válljii guoktenuppelohkása geaid son gohčodii apoasttalin.
14	 Dat ledje Simmon, gean son maiddái gohčodii Biehtárin, ja su viellja Ándaras, Jáhkot ja Johanas, Filip ja Bartolomeus,
15	 Matteus ja Duomás, Jáhkot, Alfeusa bárdni, ja Simmon gii gohčoduvvui selotan,
16	 Judas, Jáhkoba bárdni, ja Judas Iskariot gii šattai beahttin.
17	 Dasto son njiejai váris singuin ja bisánii muhtun jalgadassii. Dasa ledje čoahkkanan stuora joavku su máhttájeddjiin ja ollu olbmot oppa Judeas ja Jerusalemis ja mearragáttis Tyrosa ja Sidona lahka.
18	 Sii ledje boahtán gullat su ja buoriduvvot buozalvasaineaset. Maiddái sii geain ledje buhtismeahttun vuoiŋŋat, dearvvašmahttojuvvojedje,
19	 ja olles joavku geahččalii guoskkahit su, dasgo sus bođii dakkár fápmu mii buoridii buohkaid.
20	 Jesus loktii čalmmiidis, geahčai máhttájeddjiidasas ja celkkii: Ávdugasat dii váivvážat, dasgo Ipmila riika lea din.
21	 Ávdugasat dii geat dál nealgubehtet, dasgo dii gallehuvvobehtet. Ávdugasat dii geat dál čierrubehtet, dasgo dii oažžubehtet boagustit.
22	 Ávdugasat lehpet dii go olbmot vašuhit din, go sii olgguštit din ja bilkidit din ja fasttášit din nama Olbmobártni dihtii!
23	 Illudehket dan beaivvi ja njuikkodehket ávus, dasgo din bálká lea stuoris almmis. Dan seammá han dahke sin máddarat ge profehtaide.
24	 Muhto vuoi din riggáid, dasgo dii lehpet juo ožžon iludet.
25	 Vuoi din, geat dál lehpet gallásat, dasgo dii šaddabehtet nealgut. Vuoi din, geat dál boagustehpet, dasgo dii šaddabehtet moraštit ja čierrut.
26	 Vuoi din, go buohkat rábmojit din, dasgo nu dahke sin máddarat ge vearri profehtaide.
27	 Muhto didjiide geat guldalehpet, mun cealkkán: Ráhkistehket vašálaččaideattet, dahket buriid sidjiide geat vašuhit din,
28	 buressivdnidehket sin geat garuhit din, ja rohkadallet sin ovddas geat cielahit din.
29	 Jos muhtun doške du nuppi nirrii, de jorgal sutnje nuppi ge. Jos muhtun rivve dus gávtti, de ale gieldde sus báiddi ge.
30	 Atte juohkehažžii gii sihtá dus juoidá ja jos guhtege váldá dus dan mii dutnje gullá, de ale gáibit dan ruovttoluotta.
31	 Nugo dáhttubehtet earáid dahkat alcceseattet, nu dahket dii ge sidjiide.
32	 Jos dii ráhkistehpet dušše sin geat ráhkistit din, lea go das giitámuš? Velá suttolaččat ge ráhkistit daid geat ráhkistit sin.
33	 Ja jos dii dahkabehtet buriid daidda geat dahket didjiide buriid, lea go das giitámuš? Dan han dahket suttolaččat ge.
34	 Ja jos dii lonebehtet sidjiide geain vuordibehtet oažžut fas ruovttoluotta, lea go das giitámuš? Suttolaččat ge lonejit suttolaččaide vai oččošedje seammá ollu fas ruovttoluotta.
35	 Muhto ráhkistehket vašálaččaidet, dahket buriid ja lonejehket vuorddekeahttá maidege ruovttoluotta. Dalle din bálká šaddá leat stuoris ja dii šaddabehtet Alimusa mánnán, dasgo son lea buorre sidjiide geat leat giitemeahttumat ja bahát.
36	 Lehket váibmoláđđásat, nugo Áhččádet ge lea váibmoláđis.
37	 Allet dubme, de ehpet dii ge dubmejuvvo. Allet dubme gáđohussii, de ehpet dii ge dubmejuvvo gáđohussii. Addet ándagassii, de didjiide ge addojuvvo ándagassii.
38	 Addet, de oažžubehtet: Buori mihtu, šluvgojuvvon, dekčojuvvon ja ravddaid dási oažžubehtet askái. Dasgo didjiide mihtiduvvo seammá mihtuin go ieža ge geavahehpet.
39	 Son muitalii sidjiide veardádusa: Sáhttá ba čalmmeheapmi oahpistit čalmmeheami? Eaba go guktot dalle gahča roggái?
40	 Máhttájeaddji ii leat stuorit go oahpaheaddjis, muhto go son lea ollásit oahppan, de šaddá nugo oahpaheaddjis.
41	 Manne oainnát riba oskuguoimmát čalmmis, muhto it fuomáš hirssa iežat čalmmis?
42	 Ja mo sáhtát dadjat oskuguoibmásat: «Oskuguoibmi, divtte mu váldit eret riba du čalmmis!» go it oainne hirssa iežat čalmmis? Don guoktilaš! Váldde vuos eret hirssa iežat čalmmis! Easkka dalle oainnát čielgasit ja sáhtát váldit eret riba oskuguoimmát čalmmis.
43	 Buorre muorra ii šaddat heajos šattuid ii ge heajos muorra buriid šattuid.
44	 Muora dovdá dan šattuin. Dasgo fiikkoniid ii čoakke gáskálasain ii ge viidnemurjjiid bastilislánjáin.
45	 Buorre olmmoš buktá buriid váimmus buorrevuođa riggodagas, ja bahás olmmoš buktá baháid váimmus bahávuođas. Dasgo mas váibmu lea dievva, dan han njálbmi sárdnu.
46	 Manne dadjabehtet munnje: Hearrá, Hearrá! ehpet ge daga dan maid mun cealkkán?
47	 Mun muitalan didjiide gean láhkásaš lea son guhte boahtá mu lusa ja gullá mu sániid ja dahká daid mielde.
48	 Son lea olbmá láhkásaš gii goaivvui čiekŋalassii ja bijai geađgejuolggi bávtti ala go huksii viesu. Go dulvi bođii, de johka čuzii viesu njeaiga, muhto dat ii lihkkasan, danne go dat lei huksejuvvon bures.
49	 Muhto dat guhte gullá ii ge daga dan mielde, lea olbmá láhkásaš gii huksii viesu njuolga eatnama ala almmá geađgejuolggi haga. Johka čuzii viesu njeaiga, ja dat gahčai dakkaviđe, ja viessu duššaduvvui.
