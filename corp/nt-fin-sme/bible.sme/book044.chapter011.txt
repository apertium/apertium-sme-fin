1	 Apoastalat ja oskuguoimmit miehtá Judea gulle dál ahte báhkinat ge ledje vuostáiváldán Ipmila sáni.  
2	 Go Biehtár bođii bajás Jerusalemii, de dat guđet ledje birračuhppojuvvon láite su ja dadje:  
3	 «Manne don mannet birračuohpakeahtes olbmuid lusa ja boradit singuin?»  
4	 De Biehtár čilgegođii sidjiide buot, álggus gitta lohppii:
5	 «Mun ledjen Joppe gávpogis. Go ledjen rohkadallamin, de rohttašuvven ja oidnen oainnáhusa. Juoga bođii vuolás almmis, dego stuora beavdeliidni mii luitojuvvui čiegaid duohken, ja dat bođii vuolás gitta mu rádjái.  
6	 Geahčadettiinan dasa oidnen eatnama njealjejuolggat elliid, spiriid, njoammuid ja almmi lottiid.  
7	 Ja gullen jiena ge mii celkkii munnje: «Biehtár, čuožžil, njuova ja bora!»  
8	 Mun vástidin: «Hearrá, dan in eisege sáhte, dasgo ii goassege leat mihkkege eahpebasiid ja buhtismeahttumiid boahtán mu njálbmái.»  
9	 Nuppádassii gullui jietna almmis: «Dan maid Ipmil lea buhtistan, it galgga don atnit buhtismeahttumin.»
10	 Dát dáhpáhuvai golbmii, ja buot váldojuvvui fas bajás albmái.
11	 Dan seammás golbma olbmá čužžo viesu olggobealde gos mii oruimet; sii ledje vuolggahuvvon Kesareas mu lusa.
12	 Vuoigŋa gohčui mu vuolgit singuin almmá eahpitkeahttá. Dát guhtta oskuvielja maid vulge mielde, ja mii bođiimet dan olbmá vissui.
13	 Son muitalii midjiide mo son lei oaidnán eŋgela čuožžumin iežas viesus ja cealkimin: «Bija sáni Joppii ja gohčo Simmona gii gohčoduvvo Biehtárin, boahtit deike.
14	 Son sárdnida dutnje dan mii beastá du ja oppa du dálu.»
15	 Ja go mun sárdnidišgohten, de Bassi Vuoigŋa bođii sin badjelii nugo álggus min badjelii.
16	 Dalle muitájin Hearrá sániid go son celkkii: «Johanas gásttašii čáziin, muhto dii gásttašuvvobehtet Bassi Vuoiŋŋain.»
17	 Jos nappo Ipmil lea addán sidjiide seammá attáldaga maid mii oaččuimet go oskugođiimet Hearrá Jesus Kristusii, gii dalle mun livččen ahte hehttešin Ipmila?»
18	 Go sii gulle dán, de lotkkodedje, ja sii máidno Ipmila ja dadje: «Ipmil lea diktán báhkiniid ge jorgalit ja vuoitit eallima!»
19	 Sii guđet bieđganadde doarrádallojumi áiggiid mat álge Stefanusiin, jovde gitta Fenikia, Kyprosa ja Antiokia rádjái, muhto sii sárdnidedje sáni dušše juvddálaččaide.
20	 Sin gaskkas ledje kyrenelaččat ja kyproslaččat geat bohte Antiokiai gos sárdnidedje evangeliuma Hearrá Jesusa birra maiddái greikalaččaide ge.
21	 Ja Hearrá giehta lei singuin, nu ahte olusat geat oskugohte, jorgaledje Hearrái.
22	 Dat mii lei dáhpáhuvvan, bekkii maiddái Jerusalema searvegoddái, ja sii vuolggahedje Barnabasa Antiokiai.
23	 Go son bođii dohko ja oinnii maid Ipmila árbmu lei duddjon, de illosii ja rávvii buohkaid bissut Hearrá luhtte duođalaš váimmuin.
24	 Dasgo son lei buorre olmmái, dievva Bassi Vuoiŋŋas ja oskkus. Ja stuora olmmošjoavku vuitojuvvui Hearrái.
25	 De Barnabas manai Tarsosii ohcat Sávlosa,
26	 ja go gávnnai, de válddii su mielde Antiokiai. Soai leigga ovttas dainna searvegottiin olles jagi ja oahpaheigga ollu olbmuid. Antiokias gohčoduvvojedje máhttájeaddjit vuosttaš geardde kristtalažžan.
27	 Dan áiggi bohte muhtun profehtat Jerusalemis vuolás Antiokiai.
28	 Okta sis, gean namma lei Agabos, čuožžilii ja einnostii Vuoiŋŋa bokte ahte stuora nealgeheahti galggai boahtit miehtá máilmmi. Nu dáhpáhuvai ge keaisár Klaudiusa áiggi.
29	 Máhttájeaddjit mearridedje vuolggahit veahki oskuguimmiide geat ásse Judeas, iešguhtege nu ollu go suittii.
30	 Sii dahke dán ja vuolggahedje attáldagaid searvegotti vuorrasiidda Barnabasa ja Sávlosa mielde.
