1	 Bávlos joavddai maiddái Derbii ja Lystrai. Doppe lei máhttájeaddji gean namma lei Timoteus. Son lei oskkolaš juvddálaš nissona bárdni, muhto su áhčči lei greikalaš.  
2	 Lystra ja Ikoniona oskuguoimmit adde buori duođaštusa su birra.  
3	 Bávlos siđai Timoteusa mielde mátkeguoibmin, ja son birračuohpai su daid guovlluid juvddálaččaid dihtii, dasgo buohkat dihte ahte Timoteusa áhčči lei greikalaš.  
4	 Go sii dasto johte gávpogis gávpogii, de dieđihedje searvegottiide daid rávvagiid maid apoastalat ja vuorrasat Jerusalemis ledje mearridan, ja sii gohččo sin doallat daid.  
5	 Searvegottit nanosmuvve oskkus ja lassánedje beaivvis beaivái.
6	 Dasto sii vulge Frygia ja Galatia čađa, dasgo Bassi Vuoigŋa lei gieldán sin sárdnideames sáni Asia eanangottis.  
7	 Go ledje Mysia lahka, de geahččaledje mannat Bityniai, muhto Jesusa Vuoigŋa ii luoitán sin dohko.  
8	 De sii manne Mysia čađa vuolás Troasii.  
9	 Ihkku lei Bávlosis oainnáhus. Son oinnii makedonialačča čuožžumin iežas ovddas ja dat rávkkai: «Boađe deike Makedoniai veahkehit min!»
10	 Dán oainnáhusa maŋŋil mii geahččaleimmet dakkaviđe beassat Makedoniai; dasgo mii árvideimmet ahte Ipmil lei rávkan min sárdnidit evangeliuma sidjiide.
11	 De mii vulggiimet Troasis ja borjjasteimmet njuolgga Samotrakii ja nuppi beaivvi fas Neapolisii.
12	 Das jotkkiimet Filippii, mii lea romalaš koloniija ja Makedonia vuosttaš guovllu gávpot. Dan gávpogis oruimet moadde beaivvi.
13	 Sábbáhin manaimet gávpotpoartta olggobeallái eatnogáddái gos navddiimet leat rohkadallanbáikki. Dasa čohkáneimmet ja sárdnugođiimet daidda nissoniidda geat ledje čoagganan.
14	 Okta sis geat ledje guldaleamen min, lei Lydia, muhtun nisu Tyatira gávpogis eret. Son vuvddii purpurliinniid ja lei ipmilbalolaš. Hearrá rabai su váimmu, vai son vuostáiválddášii Bávlosa sániid.
15	 Go son lei gásttašuvvon oktan dáluinis, de bovdii min ja dajai: «Jos anežehpet mu Hearrái osku olmmožin, de bohtet mu guossin.» Ja son sártnuhii min boahtit.
16	 Oktii go leimmet mannamin rohkadallanbáikái, bođii min ovddal muhtun šlávvanieida geas lei einnostanvuoigŋa. Su eaiggádat dinejedje bures su einnostusain.
17	 Son čuovvulii Bávlosa ja min čuorvvodettiin: «Dát olbmát leat Alimus Ipmila bálvaleaddjit, ja sii sárdnidit didjiide bestojumi geainnu.»
18	 Dát dáhpáhuvai máŋga beaivvi mieldálagaid dassá go Bávlos suhtai, jorggihii ja celkkii vuigŋii: «Mun gohčun du Jesus Kristusa nammii: Vuolgge sus!» Ja dat guđii nieidda dan seammás.
19	 Muhto go nieidda eaiggádat árvidedje ahte sin dinendoaivva lei nohkan, de válde Bávlosa ja Silasa ja gesse sudno márkanšilljui gávpotdikki ovdii.
20	 Sii bukte sudno romalaš hálddahusolbmáid ovdii ja dadje: «Dát olbmát dagaheaba ráfehisvuođa min gávpogis. Soai leaba juvddálaččat
21	 ja oahpaheaba dakkár dábiid maid mis romalaččain ii leat lohpi dohkkehit dahje čuovvut.»
22	 Olmmošjoavku maiddái čuožžilii sudno vuostái, ja hálddahusolbmát gohččo gaikkihit sudnos biktasiid eret ja huškut sudno.
23	 Go sii ledje huškon sudno máŋgii, de bálkestedje sudno giddagassii ja gohččo fáŋgafávtta atnit sudno dárkilis geahčus.
24	 Go fákta lei ožžon dán gohččuma, de doalvvui sudno siskkimus fáŋgalatnjii ja giddii sudno julggiid čoskii.
25	 Gaskaija áiggi Bávlos guovttos Silasiin rohkadalaiga ja lávlluiga máidnunlávlagiid Ipmilii, ja fáŋggat guldaledje sudno.
26	 Fáhkka bođii garra eatnandoarggástus, nu ahte giddagasa geađgejuolgi sparaidii. Dan seammás rahpasedje buot uvssat, ja buohkaid láhkkit luovvanedje.
27	 Fáŋgafákta morihii ja oinnii giddagasa uvssaid rahpasan. Son dohppii miehki ja áiggui sorbmet iežas, dasgo son gáttii ahte fáŋggat leat báhtaran.
28	 Muhto Bávlos čurvii sutnje: «Ale daga alccesat bahá, dasgo mii leat buohkat dás!»
29	 Fáŋgafákta bivddii čuovgga, viegai sisa ja luoitádii doarggistemiin Bávlosa guoktá Silasiin ovdii.
30	 Son doalvvui sudno olggos ja dajai: «Buorit olbmát, maid mun galggan dahkat, vai bestojuvvošin?»
31	 Soai vástideigga: «Oskko Hearrá Jesusii, de don ja buohkat du dálus bestojuvvobehtet.»
32	 Ja soai sárdnideigga Hearrá sáni sutnje ja oppa su jovkui.
33	 Dammanaga bottus ihkku fáŋgafákta válddii sudno iežas fárrui ja basai sudno háviid, ja dan seammás son gásttašuvvui oktan joavkkuinis.
34	 Son válddii sudno vissosis ja ráhkadii sudnuide mállásiid, ja son illudii oppa joavkkuinis go lei oskugoahtán Ipmilii.
35	 Go iđit bođii, de hálddahusolbmát vuolggahedje diggebálvaleddjiid dákkár gohččumiin: «Luitet olbmáid luovus!»
36	 Fáŋgafákta dieđihii Bávlosii dán ja dajai: «Hálddahusolbmát dieđihit ahte doai galgabeahtti luitojuvvot luovus. Boahtti dal olggos ja manni eret ráfái!»
37	 Muhto Bávlos vástidii: «Dubmekeahttái sii leat roiskon munno almmolaččat, vaikko moai letne Roma riikkavuložat, ja dasto sii leat bálkestan munno giddagassii. Ja dál sii dáhtošedje ádjit munno suollemasat eret! Eai de, bohtoset baicca ieža doalvut munno olggos!»
38	 Dán vástádusa diggebálvaleaddjit dieđihedje hálddahusolbmáide, ja sii ballájedje go gulle ahte soai leaba Roma riikkavuložat.
39	 De sii bohte ieža ja bivde ándagassii; sii dolvo sudno olggos giddagasas ja dáhtto sudno vuolgit eret gávpogis.
40	 Go soai leigga beassan giddagasas, de finaiga Lydia luhtte. Doppe deaivvaiga oskuguimmiid ja árvvosmahtiiga sin, ja dasto vulggiiga.
