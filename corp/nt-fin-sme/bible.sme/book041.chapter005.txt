1	 Sii bohte nuppi beallái jávrri Gerasa guvlui.  
2	 Go Jesus loaiddastii fatnasis, de su ovddal bođii hávderokkiin olmmái geas lei buhtismeahttun vuoigŋa.  
3	 Son ásai hávderokkiin ii ge oktage veadján čatnat su šat, ii oppa láhkkiiguin ge.  
4	 Dasgo son lei dávjá čadnojuvvon juolgeruvddiiguin ja láhkkiiguin, muhto láhkkiid son gaikkui eret, ja juolgeruvddiid son cuvkii. Ii oktage veadján lodjudit su.  
5	 Ijatbeaivvi son huikkii hávderokkiin ja váriin ja huškkui iežas geđggiiguin.
6	 Go son dál oinnii Jesusa guhkkin, de bođii viega, luoitádii su ovdii  
7	 ja čuorvvui alla jienain: «Jesus, Alimus Ipmila Bárdni, mii dus lea muinna dahkamuššan? Mun vuortnuhan du Ipmila bokte, ale givssit mu!»  
8	 Dasgo Jesus lei cealkán sutnje: «Don buhtismeahttun vuoigŋa, vuolgge olbmás!»  
9	 Jesus jearai: «Mii du namma lea?» Son vástidii: «Mu namma lea Legion, dasgo mii leat olusat.»
10	 Ja son ánuhii Jesusa ahte ii ájáše sin eret guovllus.
11	 Stuora spiidneeallu lei guohtumin vári lahka,
12	 ja buhtismeahttun vuoiŋŋat ánuhedje sus: «Vuolggat min spiinniid lusa, vai mii beassat mannat daid sisa!»
13	 Dan son suovai sidjiide. Ja buhtismeahttun vuoiŋŋat vulge olbmás ja manne spiinniid sisa, ja oppa eallu, sullii guokteduhát spiinni, hurgalii báktedardda badjel vuolás jávrái ja heavvanii dohko.
14	 Guođoheaddjit viehkaledje gávpogii ja lagas báikkiide muitalit buot dáid, ja olbmot bohte geahččat mii lei dáhpáhuvvan.
15	 Sii bohte Jesusa lusa ja oidne bosttahuvvon olbmá čohkkámin. Son geas ledje leamaš buot buhtismeahttun vuoiŋŋat, lei gárvodan ja olles mielaid alde. De sii suorganedje.
16	 Sii geat ledje oaidnán visot, muitaledje mo lei geavvan bosttahuvvon olbmáin ja spiinniiguin.
17	 Dalle sii ánuhedje Jesusa vuolgit eret sin guovlluin.
18	 Go Jesus manai fatnasii, de son geas ledje leamaš buhtismeahttun vuoiŋŋat, dáhtui beassat su mielde.
19	 Muhto Jesus ii suovvan su ja celkkii: «Mana ruoktot olbmuidat lusa ja muital sidjiide makkár stuora daguid Hearrá lea dahkan dutnje, ja ahte son lea árpmihan du.»
20	 Olmmái vulggii ja almmuhišgođii buohkaide Dekapolisa guovllus man stuora daguid Jesus lei dahkan sutnje. Ja buohkat ovddošedje.
21	 Go Jesus lei fas mannan fatnasiin nuppi beallái, de stuora joavku čoahkkanii su birra. Dan botta go son lei das jávregáttis,
22	 bođii synagoga ovddasčuožžu gean namma lei Jairos. Go son oinnii Jesusa, de luoitádii su julggiid ovdii
23	 ja ánuhii sus: «Mu uhca nieiddaš lea jápmimin. Boađe bidjat gieđaidat su ala, vai son dearvvašmuvvá ja beassá eallit.»
24	 Jesus vulggii su mielde, ja stuora joavku čuovui maŋis ja bahkkejedje su lahka.
25	 Das lei nisu geas ledje leamaš vardimat guoktenuppelot jagi.
26	 Son lei leamaš ollu dálkkasteddjiid luhtte ja lei gillán ollu, ja lei golahan buot opmodagas ii ge lean ávkkuhan; son lei baicca hedjonan.
27	 Son lei gullan Jesusa birra, ja dál son bođii olbmuid gaskka ja guoskkahii su biktasa maŋil,
28	 dasgo son jurddašii: «Jos beasašin juobe guoskkahit su biktasiid ge, de dearvvašmuvašin.»
29	 Dakkaviđe orustii vardámuš, ja son dovddai ahte son lei dearvvašmahttojuvvon givssiinis.
30	 Dan seammás Jesus dovddai ahte sus vulggii fápmu, ja son jorggihii olbmuid gaskkas ja jearai: «Gii guoskkahii mu biktasiid?»
31	 Máhttájeaddjit dadje sutnje: «Don oainnát mo olbmot bahkkejit du birra, ja de jearat vel gii guoskkahii du.»
32	 Muhto Jesus geahčai birrasis oaidnin dihtii su gii lei dahkan dan.
33	 Nisu doarggistii balus, dasgo son diđii mii lei dáhpáhuvvan suinna, ja son bođii ja luoitádii su ovdii ja muitalii buot.
34	 De Jesus celkkii sutnje: «Nieidan, du osku lea beastán du. Mana ráfái! Don leat dearvvašmahttojuvvon givssiinat.»
35	 Go son lei ain sárdnumin, de muhtumat bohte synagoga ovddasčuožžu viesus ja dadje: «Du nieida lea jápmán! Manne ain vuorjjat oahpaheaddji?»
36	 Muhto beroškeahttá das maid sii dadje Jesus celkkii synagoga ovddasčužžui: «Ale bala, duššefal oskko!»
37	 Dál son ii suovvan geange boahtit mielddis earet Biehtára, Jáhkoba ja Johanasa, Jáhkoba vielja.
38	 Go sii bohte synagoga ovddasčuožžu vissui, de Jesus oinnii šlámaideaddji olmmošjoavkku čierrumin ja fuoikumin,
39	 ja son manai sisa ja celkkii sidjiide: «Manne dii šlápmabehtet ja čierrubehtet? Mánná ii leat jápmán, son lea oađđimin.»
40	 Sii boagustedje su. Muhto son ájii buohkaid olggos, ja son válddii mielddis máná áhči ja eatni ja sin geat ledje su mielde, ja manai sisa gos mánná lei veallámin.
41	 De válddii máná gihtii ja celkkii: «Talita kum!» Dat mearkkaša: «Nieida, mun cealkkán dutnje: Lihka!»
42	 Dakkaviđe nieida čuožžilii ja váccašišgođii, dasgo son lei guoktenuppelotjahkásaš. Ja sii hirpmástuvve sakka.
43	 Muhto Jesus gilddii sin garrasit muitaleames geasage dan mii lei dáhpáhuvvan, ja gohčui sin addit niidii borrat.
