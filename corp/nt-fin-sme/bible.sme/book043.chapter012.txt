1	 Guhtta beaivvi ovdal beassážiid Jesus bođii Betaniai gos Lasarus orui, son gean Jesus lei bajásčuoččáldahttán jápmimis.  
2	 Doppe dollojuvvojedje sutnje guossemállásat. Mártá lágidii daid, ja Lasarus lei okta dain geat ledje beavddi guoras.  
3	 Márjá buvttii butti buhtes, divrras nardusvuoidasa, vuoiddai Jesusa julggiid dainna ja sihkui daid vuovttaidisguin. Viessu dievai njálggahájain.  
4	 Dalle dajai Judas Iskariot, okta máhttájeddjiin, son gii maŋŋil behtii Jesusa:  
5	 «Manne dát vuoiddas ii vuvdojuvvon golmma čuođi denarii nu ahte livččii sáhttán addit ruđaid gefiide?»  
6	 Dán son ii dadjan danne go son anii fuola gefiin, muhto danne go son lei suola. Sin oktasaš ruhtabursa lei su duohken, ja son lávii váldit das mii dohko biddjojuvvui.  
7	 Muhto Jesus celkkii: «Diktet su ráfis! Son lea vurken vuoidasa mu hávdádanbeaivái.  
8	 Geafit gal leat álo din luhtte, muhto mun in leat álo din luhtte.»
9	 Ollu juvddálaččat ožžo diehtit ahte Jesus lei Betanias ja sii bohte dohko. Eai sii boahtán dušše su dihtii, muhto oaidnin dihtii Lasarusa ge, gean son lei bajásčuoččáldahttán jábmiid luhtte.
10	 Dalle bajitbáhpat lihtodišgohte goddit Lasarusa ge,
11	 dasgo su dihtii ollu juvddálaččat manne dohko ja oskugohte Jesusii.
12	 Beaivvi maŋŋil gulai stuora olmmošjoavku, mii lei boahtán beassášbasiide, ahte Jesus lei boahtimin Jerusalemii.
13	 Dalle sii válde pálbmaovssiid ja manne su ovddal, ja sii čurvo: Hosianna! Buressivdniduvvon lehkos son guhte boahtá Hearrá nammii, son guhte lea Israela gonagas!
14	 Jesus gávnnai ásena ja čohkánii dan ala, nugo lea čállojuvvon:
15	 Ale bala, Siona nieida! Geahča, du gonagas boahtá; son riide ásenvárssáin.
16	 Máhttájeaddjit eai ádden dán vel dalle, muhto go Jesus lei hearvásin dahkkojuvvon, de sii muite ahte dát lei čállojuvvon su birra, ja sutnje lei dáhpáhuvvan aiddo nu.
17	 Buohkat geat ledje leamaš Jesusa mielde dalle go son rávkkai Lasarusa hávddis ja bajásčuoččáldahtii su jábmiid luhtte, duođaštedje dan maid ledje oaidnán.
18	 Danne go olbmot ledje gullan ahte son lei dahkan dan mearkadagu, sii vulge su ovddal.
19	 Muhto farisealaččat dadje gaskaneaset: «Dii oaidnibehtet ahte ii ávkkut ii mihkkege! Oppa máilbmi viehká su maŋis!»
20	 Ledje muhtun greikalaččat sin gaskkas geat ledje boahtán Jerusalemii basiid áigge rohkadallat.
21	 Sii manne Filipa lusa, gii lei Betsaidas Galileas eret, ja dadje sutnje: «Mii hálidivččiimet oaidnit Jesusa.»
22	 Filip manai ja háleštii Ándarasain dan birra, ja soai manaiga Jesusa ságaide.
23	 Jesus celkkii sudnuide: «Diibmu lea boahtán go Olbmobárdni hearvásin dahkkojuvvo.
24	 Duođaid, duođaid, mun cealkkán didjiide: Jos nisogordni ii gahčaše eatnamii ja jámáše, de šattašii dušše dat okta gordni. Muhto jos dat jápmá, de šaddada valjis šattuid.
25	 Dat guhte ráhkista heakkas, massá dan, ja dat guhte dán máilmmis vašuha heakkas, gádju dan ja oažžu agálaš eallima.
26	 Jos guhtege dáhttu bálvalit mu, de čuvvos mu, ja gos mun lean, doppe lea mu bálvaleaddji ge. Dat guhte bálvala mu, su gudnejahttá Áhččán.
27	 Dál lea mu siellu suorganan. Muhto cealkkán go: Áhčči, beastte mu dán diimmus? In! Dasgo aiddo dán diimmu várás mun lean boahtán.
28	 Áhčči, divtte namat hearvásmahttojuvvot!» Dalle gullui jietna almmis: «Mun lean hearvásmahttán dan, ja dagan dan fas hearvásin.»
29	 Olbmot geat ledje čuožžumin das, gulle dan ja dadje ahte baján lei čergon. Earát dadje: «Eŋgel dat sártnui sutnje.»
30	 Muhto Jesus celkkii sidjiide: «Ii dát jietna gullon mu dihtii, muhto din dihtii.
31	 Dál boahtá duopmu dán máilmmi badjel; dán máilmmi gonagas bálkestuvvo dál olggos.
32	 Ja go mun bajiduvvon eatnamis, de geasán buohkaid lusan.»
33	 Dán son celkkii dovddahan dihtii makkár jápmima son galggai muosáhit.
34	 Olbmot dadje dalle Jesusii: «Mii leat oahppan lágas ahte Messias bissu agálaččat. Mo dalle sáhtát cealkit ahte Olbmobárdni galgá bajiduvvot? Gii lea dát Olbmobárdni?»
35	 Jesus vástidii: «Velá oanehassii lea čuovggas din luhtte. Vádjolehket dan botta go dis lea čuovggas, amas seavdnjadas boahtit din ala. Dat guhte vádjola seavdnjadasas, ii dieđe gosa manná.
36	 Oskot čuovgasii dan botta go dis ain lea čuovggas, vai šattašeiddet čuovgasa mánnán.» Go Jesus lei cealkán dán, de manai eret sin luhtte ja čiehkádii sis.
37	 Vaikko son lei dahkan nu ollu mearkadaguid sin čalmmiid ovddas, de sii almmatge eai oskon sutnje,
38	 vai profehta Jesaja sátni ollašuvašii: Hearrá, gii oskkui min sártni, ja geasa lea almmustuvvan Hearrá gieđa fápmu?
39	 Sii eai sáhttán oskut, dasgo Jesaja lea maiddái cealkán:
40	 Son lea sevnnjodahttán sin čalmmiid ja buoššudan sin váimmuid, amaset sin čalmmit oaidnit ja sin váimmut áddet, nu ahte eai jorgalivčče, vai mun beasašin buoridit sin.
41	 Dán Jesaja celkkii danne go oinnii Jesusa hearvásvuođa ja sártnui su birra.
42	 Dattege olusat ráđđehearráin ge osko sutnje. Muhto farisealaččaid geažil sii eai dovddastan dan, amaset čuldojuvvot eret synagogas,
43	 dasgo sii ráhkistedje olbmuid gudni eambbo go Ipmila gudni.
44	 Muhto Jesus čuorvvui: «Dat guhte osku munnje, ii oskko munnje, muhto sutnje guhte lea vuolggahan mu.
45	 Ja dat guhte oaidná mu, oaidná su guhte lea vuolggahan mu.
46	 Mun lean čuovggas mii lea boahtán máilbmái, amas dat guhte osku munnje, báhcit seavdnjadassii.
47	 Dat guhte gullá mu sániid ii ge vurke daid, su mun in dubme. Dasgo mun in leat boahtán dubmet máilmmi, muhto beastit máilmmi.
48	 Dat guhte hilgu mu ii ge vuostáiváldde mu sániid, sus lea dattege duopmár: Dat sátni man mun lean sárdnon, dubme su maŋimuš beaivvi.
49	 Dasgo mun in leat sárdnon iešalddán, muhto Áhčči gii lea vuolggahan mu, lea gohččon mu maid mun galggan cealkit ja sárdnut.
50	 Ja mun dieđán ahte son dáhttu addit agálaš eallima. Go mun sártnun, de sártnun nu mo Áhčči lea gohččon mu.»
