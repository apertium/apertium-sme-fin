1	 Son manai fas synagoga sisa. Doppe lei olmmái geas lei ástan giehta.  
2	 Ja farisealaččat atne Jesusa čalmmis oaidnit buorideažžá go son olbmá sábbáhin, vai sii beasašedje váidit su.  
3	 Muhto son celkkii olbmái geas lei ástan giehta: «Čuožžil ja boađe deike!»  
4	 Ja son jearai sis: «Lea go sábbáhin lobálaš dahkat buriid dahje dahkat baháid, gádjut heakka dahje goddit?» Muhto sii orro jávohaga.  
5	 Son geahčai birra buohkaide, dievva moaris ja morrašis sin garra váimmuid dihtii, ja celkkii olbmái: «Geige gieđat!» Son geigii dan, ja giehta dearvvašmuvai.  
6	 Muhto farisealaččat manne dakkaviđe olggos ja lihtodišgohte Herodesa čuovvuiguin Jesusa vuostái mo sáhtášedje goddit su.
7	 Dasto Jesus geassádii eret jávregáddái máhttájeddjiidisguin, ja ollu olbmot Galileas čuvvo sin.  
8	 Maiddái Judeas, Jerusalemis ja Idumeas, Jordana nuorttabealde ja Tyrosa ja Sidona guovlluin bohte ollu olbmot su lusa, dasgo sii ledje gullan buot maid son dagai.  
9	 Jesus dáhtui máhttájeddjiidis doalahit sutnje fatnasa gárvvisin olbmuid eatnatvuođa dihtii, amaset bahkket su ala.
10	 Dasgo son buoridii olusiid, ja buohkat geain ledje vigit, bahkkejedje su ala vai beasašedje guoskkahit su.
11	 Go buhtismeahttun vuoiŋŋat oidne su, de luoitádedje su ovdii ja čurvo: «Don leat Ipmila Bárdni!»
12	 Muhto son gilddii sin garrasit muitaleames geasage iežas birra.
13	 Jesus manai bajás várrái ja rávkkai lusas muhtumiid geaid lei válljen, ja sii bohte su lusa.
14	 Son válljii guoktenuppelohkása geat galge čuovvut su ja vuolggahuvvot sárdnidit
15	 ja su fámuin ádjit olggos bahá vuoiŋŋaid.
16	 Dat guoktenuppelogis geaid son válljii, ledje Simmon, geasa son bijai liigenamman Biehtár,
17	 Jáhkot, Sebedeusa bárdni, ja su viellja Johanas – dán guoktá son gohčodii Boanergesin, mii mearkkaša bajánbártnit –
18	 ja Ándaras, Filip ja Bartolomeus, Matteus, Duomás ja Jáhkot, Alfeusa bárdni, Taddeus ja Simmon Kananeus,
19	 ja Judas Iskariot, guhte behtii su.
20	 De Jesus bođii ruoktot, ja olbmot čoahkkanedje fas dohko, nu ahte son ja su máhttájeaddjit eai ožžon borrandili ge.
21	 Go su fuolkkit gulle dan, de manne viežžat su, dasgo sii dadje ahte son lei áibbas dájáskan.
22	 Muhto čálaoahppavaččat geat ledje boahtán Jerusalemis, dadje: «Sus lea Beelsebul! Bahá vuoiŋŋaid oaivámučča fámuin son ádjá olggos bahá vuoiŋŋaid!»
23	 De Jesus gohčui sin lusas ja sártnui sidjiide veardádusaiguin: «Mo sáhtášii Sáhtán ádjit olggos Sáhtána?
24	 Jos riika lea soahpameahttun iežainis, de dat ii sáhte bissut.
25	 Ja jos ruoktu lea soahpameahttun iežainis, de dat ruoktu ii sáhte bissut.
26	 Jos Sáhtán lea čuožžilan iežas vuostái ja lea soahpameahttun iežainis, de son ii sáhte bissut, muhto dat lea su loahppa.
27	 Ii ge oktage sáhte mannat gievrras olbmá dállui rievidit su opmodagaid ovdal go son vuos čatná su. Dalle sáhttá rievidit su viesu.
28	 Duođaid, mun cealkkán didjiide: Buot suttut addojuvvojit ándagassii olbmuide, velá bilkádusat ge, man ollu dal de bilkidežžet.
29	 Muhto dat gii bilkida Bassi Vuoiŋŋa, ii goassege oaččo ándagassii, dasgo son lea sivalaš agálaš suddui.»
30	 Dán son celkkii danne go sii ledje dadjan: «Sus lea buhtismeahttun vuoigŋa.»
31	 De bohte Jesusa eadni ja su vieljat. Sii ledje čuožžumin olggobealde, muhto bidje sáni ja rávke su.
32	 Ollu olbmot ledje čohkkámin su birra, ja sii dadje sutnje: «Du eadni ja du vieljat leat olggobealde jearaheamen du.»
33	 Son vástidii sidjiide: «Gii lea mu eadni ja geat leat mu vieljat?»
34	 Ja son geahčai sidjiide geat ledje čohkkámin su birra, ja celkkii: «Gehččet, dá leat mu eadni ja mu vieljat!
35	 Dat gii dahká Ipmila dáhtu, lea mu viellja ja oabbá ja eadni.»
