1	 Dearvvuođat Bávlosis, Kristus Jesusa fáŋggas, ja min oskuvieljas Timoteusis, min ráhkis bargoguoibmái Filemonii,  
2	 min oskuoabbái Appiai, min soahteguoibmái Arkipposii ja dan searvegoddái mii čoaggana du vissui.
3	 Árbmu lehkos dinguin ja ráfi Ipmilis, Áhčisteamet, ja Hearrás Jesus Kristusis!
4	 Mun giittán álo Ipmila go muittán du rohkadusainan.  
5	 Dasgo mun gulan mo don ráhkistat buot bassi olbmuid ja oskkut Hearrá Jesusii.  
6	 Mun rohkadalan ahte min oktasaš osku attášii dutnje áddejumi buot daid buriid birra mat mis leat Kristusis.  
7	 Du ráhkisvuohta lea leamaš munnje stuora illun ja jeđđehussan, dasgo don, oskuviellja, leat arvvosmahttán bassi olbmuid váimmuid.
8	 Vaikko mus livččii roahkkatvuohta Kristusis mearridit maid don galggat dahkat,  
9	 de mun almmatge ávžžuhan du danne go ráhkistan du, mun, Bávlos, guhte lean vuoras olmmoš ja dál maiddái Kristus Jesusa fáŋga.
10	 Mun ávžžuhan du, bárdnán Onesimosa beales, gean mun lean riegádahttán dáppe fáŋgavuođastan.
11	 Oktii son lei ávkkeheapmi dutnje, muhto dál son lea ávkkálaš sihke dutnje ja munnje.
12	 Go mun dál vuolggahan su ruovttoluotta du lusa, de lea dego vuolggahivččen váibmon.
13	 Mun livččen áinnas doallan su dáppe iežan luhtte, vai son du sajis livččii sáhttán bálvalit mu dál go mun ferten guoddit láhkkiid evangeliuma dihtii.
14	 Muhto almmá du mieđiheami haga in dáhtton dahkat maidege, amas dat buorri maid don dagat, boahtit bákkus, muhto iežat dáhtus.
15	 Soittii son váldojuvvot dus eret oanehassii vai don oččošit su ruoktot agibeaivái,
16	 it ge šat šlávvan, muhto ollu eanebun: ráhkis oskuvielljan. Son lea munnje hui ráhkis, muhto dutnje vel ráhkkáseabbo, sihke olmmožin ja vielljan Hearrás.
17	 Jos don dál anát mu oskuguoibmin, de vuostáiváldde su dego mu iežan.
18	 Jos son leažžá dahkan maidege veriid du vuostái dahje leažžá dutnje maidege velggolaš, de bija dan mu vealgegirjái!
19	 Dán čálán mun, Bávlos, gieđainan: Gal mun mávssán! Mun sáhtášin váikko cealkit ahte don leat munnje velá iežat ge velggolaš.
20	 Oskuviellja, vare veahkehivččet mu dáinna lágiin Hearrás! Illudahte mu váimmu Kristusis!
21	 Mun čálán dutnje danne go luohtán dasa ahte don jeagadat mu. Mun dieđán gal ahte don dagat velá eanet go maid mun siđan.
22	 Ja okta ášši velá: Ráhkkanahte maiddái munnje orrunsaji, dasgo mus lea dat doaivva ahte dii ovddasrohkadusaideattetguin oččošeiddet mu fas ruovttoluotta.
23	 Epafras, mu fáŋgaguoibmi Kristus Jesusis, cealká didjiide dearvvuođaid,
24	 nu maiddái Markus, Aristarkos, Demas ja Lukas, mu bargoguoimmit.
25	 Hearrámet Jesus Kristusa árbmu lehkos din vuoiŋŋain!
