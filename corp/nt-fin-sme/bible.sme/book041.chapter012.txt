1	 Jesus sárdnugođii sidjiide veardádusaiguin: «Olmmái gilvvii viidnegárddi ja áiddui dan, rokkai viidneduolmmahaga ja huksii geahččotoartna. Dasto son láigohii viidnegárddis viidnegárdebargiide ja vulggii olgoriikii.  
2	 Go áigi dievai, de son vuolggahii muhtun bálvaleaddji viidnegárdebargiid lusa, vai oččošii oasis viidnegárddi šattuin.  
3	 Muhto sii válde su gitta, cábme su ja luite su mannat ruoktot guoros gieđaid.  
4	 Maŋŋil son vuolggahii nuppi bálvaleaddji sin lusa; su sii časke oaivái ja hiddjidedje.  
5	 De son vuolggahii nuppi vel; su sii godde. Ja son vuolggahii eatnat earáid; muhtumiid sii cábme, ja muhtumiid gis godde.  
6	 Dál sus lei dušše okta vel, iežas ráhkis bárdni. Loahpas son vuolggahii bártnis sin lusa, dasgo son jurddašii: Mu bártni sii goittot atnet árvvus.  
7	 Muhto viidnegárdebargit dadje guhtet guoibmáseaset: Diet lea árbbolaš! Bohtet, goddot su, de mii oažžut su árbbi.  
8	 Sii dohppejedje ja godde su ja bálkestedje olggos viidnegárddis.
9	 Maid dál viidnegárdeisit dahká? Son boahtá ja duššada viidnegárdebargiid ja addá viidnegárddi earáide.
10	 Ehpet go leat lohkan dán čálasáni: Dat geađgi man huksejeaddjit hilgo, lea šaddan váldočiehkageađgin.
11	 Dat lea Hearrá iežas dahku ja dat lea ovddolaš min čalmmiide.»
12	 Ráđđehearrát vigge váldit su gitta, muhto balle olbmuin. Sii áddejedje ahte son muitalii dán veardádusa sin vuostái. Dan dihtii sii guđđe su ja manne eret.
13	 Dasto sii bidje su lusa muhtun farisealaččaid ja herodialaččaid, vai sii gielašedje su sániiguin.
14	 Sii bohte ja dadje: «Oahpaheaddji, mii diehtit ahte don leat vuoiggalaš it ge beroš das maid earát oaivvildežžet. Dasgo don it geahča olbmo hámi beallái, muhto oahpahat Ipmila geainnu duohtavuođa mielde. Muital midjiide: Lea go riekta máksit vearu keaisárii vai ii? Galgat go mii máksit vai eat?»
15	 Muhto Jesus dovddai sin guoktilašvuođa ja celkkii sidjiide: «Manne dii geahččalehpet mu? Buktet munnje denara vai beasan geahččat dan!»
16	 Sii adde sutnje dan, ja son jearai: «Gean govva ja namma lea dás?» Sii vástidedje: «Keaisára.»
17	 De Jesus celkkii sidjiide: «Addet keaisárii dan mii keaisárii gullá, ja Ipmilii dan mii Ipmilii gullá!» Ja sii ovddošedje su sakka.
18	 De bohte Jesusa lusa muhtun saddukealaččat, guđet čuoččuhit ahte ii leat bajásčuožžileapmi, ja sii jerre sus:
19	 «Oahpaheaddji! Movsses lea čállán midjiide ahte jos muhtumis lea viellja gii jápmá ja sus báhcá áhkká ii ge oktage mánná, de galgá son náitalit leaskkain ja addit vielljasis náli.
20	 Ledje čieža vieljaža. Vuosttaš válddii alccesis áhká, muhto jámii mánáheapmin.
21	 De nubbi náitalii leaskkain, muhto son ge jámii mánáheapmin, ja nu goalmmát ge.
22	 Ii oktage dan čiehččasis ožžon máná. Loahpas jámii nisu ge.
23	 Muhto go sii bajásčuožžilit bajásčuožžileami beaivvi, gean áhkká son de lea? Dasgo buot čiežas han leat leamaš náitalan suinna.»
24	 Jesus vástidii: «Ehpet go čádjit danne go ehpet dovdda čállagiid ehpet ge Ipmila fámu?
25	 Dasgo go jábmit bajásčuožžilit, de eai náital eai ge náitojuvvo, muhto sii leat dego eŋgelat almmis.
26	 Muhto ahte jábmit bajásčuoččáldahttojuvvojit, dan han gal lehpet lohkan Movssesgirjjis muitalusas bastilislánjá birra, mo Ipmil cealká Movssesii: Mun lean Abrahama Ipmil ja Issáha Ipmil ja Jáhkoba Ipmil.
27	 Ii son leat jábmiid Ipmil, muhto ealli olbmuid Ipmil. Dii lehpet ollásit čádjidan.»
28	 Muhtun čálaoahppavaš gii gulai sin nákkáhallama ja fuomášii man bures Jesus lei vástidan, manai su lusa ja jearai: «Guhtemuš báhkkon lea buot mávssolaččamus?»
29	 Jesus vástidii: «Mávssolaččamus báhkkon lea dát: Gula, Israel! Hearrá Ipmileamet, Hearrá lea áidna Ipmil;
30	 ja don galggat ráhkistit Hearrá Ipmilat oppa váimmustat ja oppa sielustat ja oppa mielastat ja oppa fámustat.
31	 Nubbi lea dát: Don galggat ráhkistit lagamuččat nugo iežat. Ii mihkkege báhkkomiid leat stuorit go dát guokte.»
32	 Čálaoahppavaš dajai sutnje: «Oahpaheaddji, dat lea riekta! Lea duohta maid don cealkkát ahte Hearrá lea áidna Ipmil, ja ahte ii leat eará Ipmil go son.
33	 Ja go ráhkista su oppa váimmus ja oppa jirpmiin ja oppa fámuin, ja go ráhkista lagamučča nugo iežas, de dat lea eanet veara go buot boaldinoaffarat ja njuovvanoaffarat.»
34	 Jesus gulai man jierpmálaččat son vástidii ja celkkii sutnje: «Don it leat guhkkin eret Ipmila riikkas.» Ii ge oktage duostan šat jearrat sus.
35	 Oahpahettiin tempelšiljus Jesus sárdnugođii ja jearai: «Mo čálaoahppavaččat sáhttet dadjat ahte Messias lea Dávveda bárdni?
36	 Dávvet han ieš cealká Bassi Vuoiŋŋa bokte: Hearrá celkkii mu hearrái: Čohkán mu olgeš gieđa beallái, dassážii go mun bijan du vašálaččaid du julggiid vuollái.
37	 Dávvet ieš nappo gohčoda Messiasa hearrán; mo son de sáhttá leat Dávveda bárdni?»
38	 Ollu olbmot guldaledje su mielasteaset,  ja oahpahettiin sin son celkkii: «Váruhehket čálaoahppavaččain! Sii áinnas váccašit guhkes biktasiiguin ja hálidit ahte olbmot buorástahttet sin márkanšiljuin.
39	 Sii dáhttot čohkkát synagogaid buoremus sajiin ja boaššumusas go leat guossis.
40	 Sii háhpohallet leaskkaid dáluid ja lohket guhkes rohkosiid. Muhto sii ožžot dađe garraset duomu.»
41	 Jesus čohkánii aiddo tempelbumbbá buohta ja oinnii mo olbmot bidje ruđaid bumbái. Máŋga riggá adde ollu.
42	 De bođii geafes leaska ge gii bijai guokte šlántte, moatti evrre veara.
43	 Jesus gohčui máhttájeddjiidis lusas ja celkkii: «Duođaid, mun cealkkán didjiide: Dát geafes leaska lea addán eanet go buot earát geat bidje ruđaid tempelbumbái.
44	 Dasgo sii buohkat adde valljivuođasteaset, muhto son attii geafivuođastis buot dan mii sus lei, buot dan maid son dárbbašii eallin várás.»
