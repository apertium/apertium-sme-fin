1	 Dan botta go Apollos lei Korintas, Bávlos jođii siseatnama čađa ja bođii Efesosii. Doppe son deaivvai muhtun máhttájeddjiid  
2	 ja jearai sis: «Oaččuidet go dii Bassi Vuoiŋŋa dalle go oskugođiidet?» Sii vástidedje: «Mii eat leat oppa gullan ge ahte livččii mihkkege Bassi Vuoiŋŋaid.»  
3	 Bávlos jearai: «Makkár gásttain gásttašuvvuidet?» Sii vástidedje: «Johanasa gásttain.»  
4	 De Bávlos celkkii: «Johanas gásttašii jorgaleami gásttain ávžžuhettiin olbmuid oskut sutnje gii boahtá su maŋŋil, ja dat lea Jesus.»  
5	 Go sii gulle dán, de gásttašuvvojedje Hearrá Jesusa nammii.  
6	 Ja go Bávlos bijai gieđaidis sin ala, de Bassi Vuoigŋa bođii sin badjelii, ja sii sárdno gielaiguin ja profehtastalle.  
7	 Sii ledje birrasiid guoktenuppelot olbmá oktiibuot.
8	 Golmma mánu áiggi Bávlos jođii synagogas, ja doppe son sárdnidii roahkkadit, háleštii olbmuiguin ja beaktilis sániiguin čájehii sidjiide duohtavuođa Ipmila riikka birra.  
9	 Muhto muhtumat buoššudedje váimmuideaset eai ge oskon; sii bilkidedje Hearrá Geainnu čoakkalmasa gullut. Dalle Bávlos guđii sin, válddii máhttájeddjiid mielddis ja sártnodii singuin beaivválaččat Tyrannosa skuvllas.
10	 Dáinna son jotkkii guokte jagi, nu ahte buot Asia eanangotti ássit, sihke juvddálaččat ja greikalaččat, besse gullat Hearrá sáni.
11	 Ipmil dagai erenoamáš oavdudaguid Bávlosa gieđaid bokte.
12	 Nu dáhpáhuvai ahte olbmot válde liinniid ja biktasiid maid son lei atnán, ja bidje buhcciid ala. De buozalvasat luite sin, ja bahá vuoiŋŋat vulge sis olggos.
13	 Maiddái muhtun golgu juvddálaš vuoiŋŋaidvuortnuheaddjit geahččaledje namuhit Hearrá Jesusa nama sin badjel geain ledje bahá vuoiŋŋat. Sii dadje: «Mun vuortnuhan din dan Jesusa bokte gean Bávlos sárdnida!»
14	 Nu dahke maiddái juvddálaš bajimušbáhpa Skeuasa čieža bártni.
15	 Muhto bahá vuoigŋa vástidii sidjiide: «Jesusa mun gal dovddan, ja mun dieđán gii Bávlos lea, muhto geat bat dii lehpet?»
16	 Olmmái geas lei bahá vuoigŋa, fallehii sin, biđii sis buohkain ja illástii sin nu ahte sii fertejedje báhtarit viesus olggos álásin ja hávváduvvon.
17	 Dát šattai dovddusin buot efesoslaččaide, sihke juvddálaččaide ja greikalaččaide, buohkat ballagohte, ja Hearrá Jesusa namma máidnojuvvui.
18	 Olusat sis geat ledje oskugoahtán bohte ja dovddastedje albmosit daguideaset.
19	 Viehka olusat sis geat ledje noidošan, bukte girjjiideaset ja bolde daid buohkaid oaidnut. Muhtumat rehkenaste girjjiid ruhtaárvvu ja gávnnahedje ahte dat ledje vihttalotduhát silbaruđa veara.
20	 Dán láhkái ovdánii Hearrá sátni ja oaččui stuora fámu.
21	 Daid dáhpáhusaid maŋŋil Bávlos mearridii vuolgit Makedonia ja Akaia čađa Jerusalemii. Son dajai: «Go doppe lean fitnan, de ferten mannat Romai ge.»
22	 Son vuolggahii guoktása vehkiinis, Timoteusa ja Erastosa, Makedoniai, muhto ieš son orui Asia eanangottis velá muhtun áiggi.
23	 Daid áiggiid šattai stuora stuibmi Hearrá Geainnu dihtii.
24	 Demetrios-nammasaš silbarávdi ráhkadii Artemisa tempeliid govvádusaid silbbas ja fidnii dainna buori sisaboađu duojáriidda.
25	 Son gohčui sin čoahkkái oktan daiguin bargiiguin geain lei seammá fidnu ja dajai: «Buorit olbmot, dii diehtibehtet ahte min riggodat boahtá dán barggus.
26	 Muhto dál oaidnibehtet ja gullabehtet ieža ge ahte ii duššefal Efesosas, muhto measta miehtá Asia eanangotti dát Bávlos lea hálahan ja dájuhan ollu olbmuid go cealká ahte olbmo gieđaiguin ráhkaduvvon ipmilat eai oppa leat ge ipmilat.
27	 Ii leat duššefal ballamis ahte min fidnui sáhttá šaddat fuones beaggin, muhto bahát velá lea, ahte stuora nissonipmila Artemisa tempel navdojuvvo duššin, ja son gean olles Asia ja oppa máilbmi bálvala, sáhttá manahit alla árvvus.»
28	 Go sii gulle dán, de moaráskedje ja čuorvugohte: «Stuoris lea efesoslaččaid Artemis!»
29	 Stuibmi viidánii miehtá gávpoga, ja buohkat dopme ja bahkkejedje teáhterii ja gesse mielddiset Gaiusa ja Aristarkosa geat leigga Bávlosa makedonialaš mátkeguoimmit.
30	 Bávlos áiggui ieš mannat olbmuid gaskii, muhto su máhttájeaddjit hehttejedje su.
31	 Muhtumat Asia eanangotti ráđđehearráin geat ledje Bávlosa ustibat, bidje maiddái sáni sutnje ahte ii galgan mannat teáhterii.
32	 Olmmošjoavku lei áibbas moivváskan, sii čurvo ja huike oktii njálmmiid, ja eatnasat sis eai oppa diehtán ge manne ležžet čoahkkanan.
33	 Juvddálaččat hoigadedje ovdan Aleksandrosa, ja muhtumat joavkkus čilgejedje ášši sutnje. Aleksandros sevii gieđainis ahte son áiggui doallat bealuštussártni álbmogii.
34	 Muhto go sii árvidedje ahte son lei juvddálaš, de buohkat huikigohte: «Stuoris lea efesoslaččaid Artemis!» Ja stuibmi bisttii guokte diimmu áiggi.
35	 Muhto gávpotčálli vejii loahpas jaskkodahttit olbmuid ja dajai: «Efesoslaččat, eai go buohkat dieđe ahte efesoslaččaid gávpot lea gáhttemin stuora Artemisa ja su gova mii lea gahččan almmis?
36	 Dán ii sáhte oktage biehttalit, ja dan dihtii berrebehtet dii jaskkodit dál, ehpet ge dahkat maidege jallavuođaid.
37	 Dasgo dii lehpet buktán deike dáid olbmáid geat eai leat tempelsuollagat eai ge leat bilkidan min nissonipmila.
38	 Jos Demetrios ja su duojárat áigot guoddalit geange, de mis leat dikkit ja eananhearrát; váidoset doppe guhtet guimmiideaset.
39	 Ja jos dis ležžet eará gáibádusat, de diktet lágalaš álbmotdikki meannudit ášši.
40	 Dasgo mii veadjit váidojuvvot dan stuibmideami sivas mii odne lea dáhpáhuvvan. Eat ge mii sáhte bealuštit dakkár stuimmi.» Dáiguin sániiguin son vejii biđget čoagganeami.
