1	 De mun oidnen eŋgela njiedjamin almmis čiekŋalasa čoavdda ja stuora láhkkit gieđas.  
2	 Son dohppii guovddi, boares gearbmaša, mii lea beargalat ja Sáhtán, ja čanai dan duhát jahkái.  
3	 Eŋgel bálkestii su čiekŋalassii, lohkkadii ja seilii uvssa, amas dat šat fillet álbmogiid, ovdal go dat duhát jagi leat vássán. Das maŋŋil dat galgá luitojuvvot luovus oanehassii.
4	 De mun oidnen truvnnuid, ja sidjiide geat čohkkededje daidda, addojuvvui dubmenfápmu. Mun oidnen maiddái sin sieluid geat ledje steavliduvvon Jesusa duođaštusa ja Ipmila sáni dihtii, ja oidnen buohkaid geat eai lean gopmirdan beađu dahje dan čuolahusgova eai ge lean bidjan dan mearkka gállui eai ge gihtii. Sii eallájedje ja ráđđejedje Kristusiin dan duhát jagi.  
5	 Muhto eará jábmit eai eallán ovdal go duhát jagi ledje vássán. Dát lea vuosttaš bajásčuožžileapmi.  
6	 Ávdugas ja bassi son geas lea oassi vuosttaš bajásčuožžileamis. Nuppi jápmin ii sáhte sin sorbmet, muhto sii šaddet Ipmila ja Kristusa báhppan ja ráđđejit suinna duhát jagi.
7	 Go duhát jagi leat vássán, de Sáhtán luitojuvvo giddagasastis.  
8	 Son vuolgá čádjidahttit njealji máilmmečiega álbmogiid, Goga ja Magoga, ja čohkket sin soahtái, ja sin lohku lea dego mearragátti sáddot.  
9	 Sii gorgŋot eatnama alla duolbadassii ja birastahttet bassi olbmuid siidda ja ráhkistuvvon gávpoga. Muhto almmis gahččá dolla mii duššada sin.
10	 Beargalat gii čádjidahtii sin, bálkestuvvo dolla- ja riššajávrái, gos maiddái beahtu ja vearri profehta leaba. Doppe sii givssiduvvojit ijatbeaivvi álo ja agálašvuhtii.
11	 De mun oidnen stuora, vilges truvnnu ja su gii lei čohkkámin das. Eanan ja albmi báhtaredje su muođuid ovddas eai ge dat šat dihtton.
12	 Ja mun oidnen jábmiid, sihke stuorráid ja unniid čuožžumin truvnnu ovddas. Girjjit rahppojuvvojedje, maiddái nubbi girji, eallima girji. Ja jábmit dubmejuvvojedje dan mielde mii lei čállojuvvon girjjiide, iešguhtege daguidis mielde.
13	 Mearra attii dál jábmiidis ruoktot, ja jápmin ja jábmiid riika attii ruoktot daid jábmiid geat ledje doppe, ja juohkehaš dubmejuvvui daguidis mielde.
14	 De jápmin ja jábmiid riika bálkestuvvui dollajávrái, ja dollajávri lea nubbi jápmin.
15	 Ja jos muhtun ii lean čállojuvvon eallima girjái, de son bálkestuvvui dollajávrái.
