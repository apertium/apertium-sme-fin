1 Sen jälkeen kansa lähti liikkeelle Haserotista ja leiriytyi Paaranin  erämaahan.
2 Ja Herra puhui Moosekselle sanoen:
3 "Lähetä miehiä vakoilemaan Kanaanin maata, jonka minä annan  israelilaisille; lähettäkää mies kustakin isien sukukunnasta, ainoastaan  niitä, jotka ovat ruhtinaita heidän keskuudessaan".
4 Niin Mooses lähetti heidät Paaranin erämaasta Herran käskyn mukaan;  kaikki ne miehet olivat israelilaisten päämiehiä.
5 Ja nämä olivat heidän nimensä: Ruubenin sukukunnasta Sammua, Sakkurin  poika,
6 Simeonin sukukunnasta Saafat, Hoorin poika,
7 Juudan sukukunnasta Kaaleb, Jefunnen poika,
8 Isaskarin sukukunnasta Jigal, Joosefin poika,
9 Efraimin sukukunnasta Hoosea, Nuunin poika,
10 Benjaminin sukukunnasta Palti, Raafun poika,
11 Sebulonin sukukunnasta Gaddiel, Soodin poika,
12 Manassen sukukunnasta Joosefin sukukuntaa Gaddi, Suusin poika,
13 Daanin sukukunnasta Ammiel, Gemallin poika,
14 Asserin sukukunnasta Setur, Miikaelin poika,
15 Naftalin sukukunnasta Nahbi, Vofsin poika,
16 Gaadin sukukunnasta Genuel, Maakin poika.
17 Nämä olivat niiden miesten nimet, jotka Mooses lähetti maata  vakoilemaan. Mutta Mooses kutsui Hoosean, Nuunin pojan, Joosuaksi.
18 Ja lähettäessään heidät vakoilemaan Kanaanin maata Mooses sanoi  heille: "Lähtekää nyt Etelämaahan ja nouskaa vuoristoon
19 ja katselkaa, minkälainen maa on ja minkälainen kansa, joka siinä  asuu, onko se voimakas vai heikko, onko sitä vähän vai paljon,
20 ja minkälainen maa on, jossa se asuu, onko se hyvä vai huono, ja  minkälaiset ne kaupungit ovat, joissa se asuu, avonaisia kyliäkö vai  varustettuja kaupunkeja,
21 ja minkälaista on maa, lihavaa vai laihaa, onko siinä puita vai ei.  Ja olkaa rohkealla mielellä ja ottakaa mukaanne sen maan hedelmiä." Oli  näet se aika, jolloin ensimmäiset rypäleet kypsyivät.
22 Niin he lähtivät sinne ja vakoilivat maata Siinin erämaasta Rehobiin  asti, josta mennään Hamatiin.
23 Ja he lähtivät Etelämaahan ja tulivat Hebroniin, jossa asuivat  Ahiman, Seesai ja Talmai, Anakin jälkeläiset. Mutta Hebron oli  rakennettu seitsemän vuotta ennen Egyptin Sooania.
24 Ja he tulivat Rypälelaaksoon; sieltä he leikkasivat viiniköynnöksen,  jossa oli rypäleterttu, ja kahden miehen täytyi kantaa sitä korennolla;  samoin he ottivat granaattiomenia ja viikunoita.
25 Se paikka nimitettiin Rypälelaaksoksi, rypäleen tähden, jonka  israelilaiset sieltä leikkasivat.
26 Ja he palasivat maata vakoilemasta neljänkymmenen päivän kuluttua.
27 He vaelsivat ja tulivat Mooseksen, Aaronin ja kaiken Israelin kansan  luo Paaranin erämaahan Kaadekseen. Ja he tekivät heille ja kaikelle  kansalle selkoa matkastaan ja näyttivät heille sen maan hedelmiä.
28 Ja he kertoivat hänelle sanoen: "Me menimme siihen maahan, jonne  meidät lähetit. Ja se tosiaankin vuotaa maitoa ja mettä, ja tällaisia  ovat sen hedelmät.
29 Mutta kansa, joka siinä maassa asuu, on voimallista, ja kaupungit  ovat lujasti varustettuja ja hyvin suuria; näimmepä siellä Anakin  jälkeläisiäkin.
30 Amalekilaiset asuvat Etelämaassa ja heettiläiset, jebusilaiset ja  amorilaiset asuvat vuoristossa, ja kanaanilaiset asuvat meren rannalla  ja Jordanin varsilla."
31 Ja Kaaleb koitti tyynnyttää kansaa napisemasta Moosesta vastaan ja  sanoi: "Menkäämme sittenkin sinne ja ottakaamme se haltuumme, sillä  varmasti me sen voitamme".
32 Mutta ne miehet, jotka olivat käyneet hänen kanssaan siellä,  sanoivat: "Emme me kykene käymään sen kansan kimppuun, sillä se on meitä  voimakkaampi".
33 Niin he saattoivat israelilaisten keskuudessa pahaan huutoon sen  maan, jota olivat olleet vakoilemassa, sanoessaan: "Se maa, jota olemme  kierrelleet ja vakoilleet, on maa, joka syö omat asukkaansa; ja kaikki  kansa, jota me siellä näimme, oli kookasta väkeä. [13:34]Näimmepä siellä jättiläisiäkin, Anakin jättiläisheimon jälkeläisiä,  ja me olimme mielestämme kuin heinäsirkkoja; sellaisia me heistäkin  olimme."
