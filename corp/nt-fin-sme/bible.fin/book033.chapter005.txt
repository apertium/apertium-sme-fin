1 Mutta sinä,  Beetlehem Efrata, joka olet vähäinen olemaan Juudan sukujen joukossa,  sinusta minulle tulee se, joka on oleva hallitsija Israelissa, jonka  alkuperä on muinaisuudesta, iankaikkisista ajoista.
2 Sentähden Herra antaa heidät alttiiksi siihen aikaan asti, jolloin  synnyttäjä on synnyttänyt; silloin jäljellejääneet hänen veljistänsä  palajavat israelilaisten luokse.
3 Ja hän on astuva esiin ja kaitseva Herran voimassa, Herran,  Jumalansa, nimen valtasuuruudessa. Ja he asuvat alallansa, sillä silloin  on hän oleva suuri hamaan maan ääriin saakka.
4 Ja hän on oleva rauha: jos Assur hyökkää maahamme, jos se astuu  palatseihimme, niin me asetamme sitä vastaan seitsemän paimenta ja  kahdeksan ruhtinasta.
5 Nämä kaitsevat miekalla Assurin maata, Nimrodin maata sen omain ovien  ääressä. Hän on pelastava meidät Assurin vallasta, jos se hyökkää meidän  maahamme, jos se astuu meidän alueellemme.
6 Ja ne, jotka ovat jäljellä Jaakobista monien kansain seassa, ovat  niinkuin kaste, joka tulee Herralta, niinkuin sadekuuro ruohikolle; se  ei odota miestä, ei varro ihmislapsia.
7 Ja ne, jotka ovat jäljellä Jaakobista, pakanain seassa, monien  kansain keskellä, ovat niinkuin leijona metsäneläinten seassa, niinkuin  nuori jalopeura lammaslaumain keskellä: jos se hyökkää, tallaa maahan ja  raatelee, ei pelastajaa ole.
8 Kohotkoon sinun kätesi vihollisiasi vastaan, ja sinun vihamiehesi  hävitkööt.
9 Sinä päivänä, sanoo Herra, minä hävitän sinulta hevosesi ja teen  lopun sinun vaunuistasi.
10 Minä hävitän sinun maasi kaupungit ja hajotan maahan kaikki sinun  varustuksesi.
11 Minä hävitän loitsut sinun käsistäsi, eikä sinulle enää jää  ennustelijoita.
12 Minä hävitän sinun jumalankuvasi ja patsaasi, etkä sinä enää kumarra  kättesi tekoa.
13 Minä kukistan asera-karsikkosi sinun keskuudestasi ja tuhoan sinun  kaupunkisi.
14 Ja minä kostan vihassa ja kiivaudessa pakanakansoille, jotka eivät  olleet kuuliaisia.
