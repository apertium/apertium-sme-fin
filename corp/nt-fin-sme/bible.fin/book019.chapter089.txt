1 Esrahilaisen Eetanin mietevirsi.
2 Minä laulan Herran armoteoista lakkaamatta, julistan suullani sinun  uskollisuuttasi polvesta polveen.
3 Minä sanon: ikiajoiksi on armo rakennettu, sinä olet perustanut  uskollisuutesi taivaisiin. -
4 "Minä olen tehnyt liiton valittuni kanssa, olen palvelijalleni  Daavidille vannonut:
5 `Minä vahvistan sinun jälkeläisesi ikiajoiksi ja rakennan sinulle  valtaistuimen polvesta polveen`". Sela.
6 Ja taivaat ylistävät sinun ihmeitäsi, Herra, ja pyhäin seurakunta  sinun uskollisuuttasi.
7 Sillä kuka pilvissä on Herran vertainen, kuka Jumalan poikain  joukossa on niinkuin Herra?
8 Hän on Jumala, ylen hirmuinen pyhien kokouksessa, peljättävämpi  kaikkia, jotka hänen ympärillänsä ovat.
9 Herra, Jumala Sebaot, kuka on voimassa sinun vertaisesi, Herra? Ja  sinun uskollisuutesi ympäröitsee sinua.
10 Sinä hallitset meren raivon; kun sen aallot kohoavat, sinä ne  asetat.
11 Sinä ruhjoit Rahabin kuin sodassa kaatuneen; väkevällä  käsivarrellasi sinä ajoit vihollisesi hajalle.
12 Sinun ovat taivaat, sinun on myös maa; maanpiirin täysinensä sinä  olet perustanut.
13 Sinä loit pohjoisen ja etelän; sinun nimestäsi riemuitsevat Taabor  ja Hermon.
14 Sinulla on käsivarsi voimaa täynnä, väkevä on sinun kätesi,  korotettu sinun oikea kätesi.
15 Vanhurskaus ja oikeus on sinun valtaistuimesi perustus, armo ja  totuus käy sinun kasvojesi edellä.
16 Autuas se kansa, joka tuntee juhlariemun, ne, jotka vaeltavat sinun  kasvojesi valkeudessa, Herra!
17 He riemuitsevat sinun nimestäsi kaikkina päivinänsä, ja sinun  vanhurskautesi voimasta heidät korotetaan.
18 Sillä sinä olet heidän väkevyytensä, heidän kaunistuksensa, ja sinä  armossasi kohotat meidän sarvemme.
19 Sillä meidän kilpemme on Herran huomassa, meidän kuninkaamme on  Israelin Pyhän huomassa.
20 Silloin sinä näyssä puhuit hurskaillesi ja sanoit: "Minä olen pannut  avun sankarin käteen, olen kansan keskeltä korottanut valittuni:
21 minä olen löytänyt Daavidin, palvelijani, olen voidellut hänet  pyhällä öljylläni.
22 Minun käteni on lujasti tukeva häntä, minun käsivarteni on häntä  vahvistava.
23 Ei vihollinen yllätä häntä, eikä vääryyden mies häntä sorra;
24 vaan minä hävitän hänen ahdistajansa hänen edestänsä ja lyön hänen  vihamiehensä maahan.
25 Minun uskollisuuteni ja armoni on hänen kanssansa, ja minun  nimessäni kohoaa hänen sarvensa.
26 Minä asetan hänen kätensä vallitsemaan merta ja virtoja hänen oikean  kätensä.
27 Hän kutsuu minua: `Sinä olet minun isäni, sinä minun Jumalani ja  pelastukseni kallio`.
28 Ja minä asetan hänet esikoiseksi, maan kuninkaista korkeimmaksi.
29 Minä säilytän armoni hänelle iankaikkisesti, ja minun liittoni hänen  kanssaan on luja.
30 Minä annan hänen jälkeläistensä säilyä iäti ja hänen valtaistuimensa  niin kauan, kuin taivaat pysyvät.
31 Jos hänen poikansa hylkäävät minun lakini eivätkä vaella minun  oikeuksieni mukaan,
32 jos he minun säädökseni rikkovat eivätkä noudata minun käskyjäni,
33 niin minä rankaisen vitsalla heidän rikoksensa ja heidän pahat  tekonsa vitsauksilla;
34 mutta armoani en minä ota häneltä pois enkä vilpistele  uskollisuudestani.
35 En minä liittoani riko, enkä muuta sitä, mikä on minun huuliltani  lähtenyt.
36 Minä olen kerran vannonut pyhyyteni kautta, ja totisesti, minä en  Daavidille valhettele:
37 `Hänen jälkeläisensä pysyvät iankaikkisesti, ja hänen  valtaistuimensa on minun edessäni niinkuin aurinko,
38 se pysyy lujana iankaikkisesti niinkuin kuu. Ja todistaja pilvissä  on uskollinen`." Sela.
39 Ja kuitenkin sinä hylkäsit voideltusi ja pidit häntä halpana ja olet  vihastunut häneen.
40 Sinä olet purkanut palvelijasi liiton, olet häväissyt hänen  kruununsa, olet heittänyt sen maahan.
41 Sinä olet särkenyt kaikki hänen muurinsa, olet pannut raunioiksi  hänen linnoituksensa.
42 Kaikki tien kulkijat ovat häntä ryöstäneet, hän on joutunut  naapuriensa häväistäväksi.
43 Sinä olet korottanut hänen vihollistensa oikean käden, olet  tuottanut ilon kaikille hänen vihamiehillensä.
44 Sinä olet kääntänyt takaisin hänen miekkansa terän etkä ole sodassa  pitänyt häntä pystyssä.
45 Sinä olet tehnyt hänen loistostansa lopun ja olet syössyt maahan  hänen valtaistuimensa.
46 Sinä olet lyhentänyt hänen nuoruutensa päivät, olet hänet häpeällä  peittänyt. Sela.
47 Kuinka kauan sinä, Herra, itsesi yhäti kätket? Kuinka kauan sinun  vihasi tulena palaa?
48 Muista, kuinka lyhyt minun elämäni on, kuinka katoavaisiksi sinä  olet luonut kaikki ihmislapset.
49 Kuka on se mies, joka jää eloon eikä kuoloa näe, joka pelastaa  sielunsa tuonelan kädestä? Sela.
50 Herra, missä ovat sinun entiset armotekosi, jotka sinä  uskollisuudessasi vannoit Daavidille?
51 Ajattele, Herra, palvelijaisi häpäisyä ja mitä minun kaikilta noilta  monilta kansoilta täytyy povessani kestää,
52 kun, Herra, sinun vihollisesi herjaavat, herjaavat sinun voideltusi  askeleita. 
53 Kiitetty olkoon Herra iankaikkisesti. Amen, amen.
