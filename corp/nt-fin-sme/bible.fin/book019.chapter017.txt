1 Daavidin rukous. Kuule, Herra, minun oikeata asiaani, tarkkaa minun  huutoani, ota korviisi minun rukoukseni, joka ei lähde petollisilta  huulilta.
2 Sinulta tulee minulle oikeus, sinun silmäsi katsovat sitä, mikä  oikein on.
3 Sinä koettelet minun sydäntäni, tarkkaat sitä yöllä, sinä tutkit  minua, mutta et mitään löydä. Jos minä pahaa ajattelen, ei se käy  suustani ulos.
4 Mitä ihmiset tehköötkin, sinun huultesi sanassa minä pysyn ja  kavahdan väkivaltaisen teitä.
5 Minun askeleeni pysyvät sinun poluillasi, minun jalkani eivät horju.
6 Minä huudan sinua avukseni, sillä sinä vastaat minulle, Jumala;  kallista korvasi minun puoleeni, kuule minun puheeni.
7 Osoita ihmeellinen armosi, sinä, joka pelastat vihamiesten vallasta  ne, jotka turvaavat sinun oikeaan käteesi.
8 Varjele minua niinkuin silmäterää, kätke minut siipiesi suojaan
9 jumalattomilta, jotka tahtovat minut tuhota, verivihollisiltani,  jotka minua saartavat.
10 He ovat sulkeneet tunnottomat sydämensä, heidän suunsa puhuu  ylvästellen.
11 He ovat kintereillämme, he jo kiertävät meidät, he vaanivat  silmillään, lyödäksensä maahan.
12 Hän on niinkuin saalista himoitseva leijona, niinkuin nuori leijona,  joka piilossa väijyy.
13 Nouse, Herra, astu hänen eteensä. Paiskaa hänet maahan.  Vapahda miekallasi minun sieluni jumalattomista,
14 kädelläsi ihmisistä, Herra, tämän maailman ihmisistä, joiden osa on  tässä elämässä, joiden vatsan sinä täytät antimillasi, joiden pojat  tulevat ravituiksi ja jotka jättävät yltäkylläisyytensä lapsilleen.
15 Mutta minä saan nähdä sinun kasvosi vanhurskaudessa, herätessäni  ravita itseni sinun muotosi katselemisella.
