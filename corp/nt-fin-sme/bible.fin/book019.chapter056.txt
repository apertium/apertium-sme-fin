1 Veisuunjohtajalle; veisataan kuin: "Mykkä kyyhkynen kaukaisessa  maassa". Daavidin laulu, kun filistealaiset ottivat hänet kiinni  Gatissa.
2 Jumala, ole minulle armollinen, sillä ihmiset minua polkevat, joka  päivä he sotivat minua vastaan, ahdistavat minua.
3 Joka päivä minun vihamieheni minua polkevat; sillä paljon on niitä,  jotka ylpeästi sotivat minua vastaan.
4 Mutta sinä päivänä, jota minä pelkään, minä turvaan sinuun.
5 Jumalaan minä luotan ja ylistän hänen sanaansa, Jumalaan minä turvaan  enkä pelkää. Mitä liha minulle tekisi?
6 Joka päivä he vääntelevät minun sanojani, kaikki heidän ajatuksensa  tarkoittavat minulle pahaa.
7 He ahdistavat, he väijyvät minua, he vakoilevat minun askeleitani,  sillä he tavoittavat minun henkeäni.
8 Hekö pahuudessaan pelastuisivat? Syökse, Jumala, vihassasi kansat  maahan.
9 Sinä olet lukenut minun pakolaispäiväni; pane leiliisi minun  kyyneleeni, ovathan ne sinun kirjassasi.
10 Kerran väistyvät minun viholliseni, sinä päivänä, jona minä huudan;  minä tiedän, että Jumala on minun puolellani.
11 Jumalaan minä luotan ja ylistän hänen sanaansa, Herraan minä luotan  ja ylistän hänen sanaansa.
12 Jumalaan minä turvaan enkä pelkää. Mitä ihminen minulle tekisi?
13 Minulla on lupaus täytettävänä sinulle, Jumala; minä maksan sinulle  kiitosuhrit. 
14 Sillä sinä pelastit minun sieluni kuolemasta, minun jalkani  kompastumasta, että minä vaeltaisin Jumalan edessä, eläväin valkeudessa.
